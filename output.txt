480818,496635
মুক্তিযোদ্ধা হাসিবের জীবন যুদ্ধ শেষ হয়নি আজও
সারাদেশ
প্রকাশ : ১৪ ডিসেম্বর ২০১২, ২০:৫৪
দেশ স্বাধীন হয়েছে ৪১ বছর। শেষ হয়নি সিলেটের বিশ্বনাথ উপজেলার বীর মুক্তিযোদ্ধা হাসিব উল্ল¬াহর জীবনযুদ্ধ। তিনি শরীরের নানাবিধ রোগের সঙ্গে যুদ্ধ করতে গিয়ে হারিয়ে ফেলেছেন সহায়সম্বল। বর্তমানে ওই মুক্তিযোদ্ধা সিলেটের বিশ্বনাথ উপজেলার দশঘর ইউনিয়নের বরুণী গ্রামের বাড়িতে অসুস্থ অবস্থায় দিন কাটাচ্ছেন। চিকিত্সা করানোর মতো নেই কোন আর্থিক সামর্থ্য। মুক্তিযোদ্ধা ভাতা দুই হাজার টাকায় কোনমতে চলে হাসিব উল্ল¬াহর অভাবের সংসার। অসহায় বৃদ্ধ এ মুক্তিযোদ্ধা ৩ মেয়ে ও ৪ ছেলে নিয়ে মানবেতর জীবনযাপন করছেন। যুদ্ধ-পূর্বে হাসিব উল্ল¬াহ পাকিস্তান আর্মিতে (সৈনিক ব্যাচ নম্বর-১৩৩৯৫৭৫) চাকরিরত ছিলেন। যুদ্ধ শুরু হলে তিনি ভারতের করিমগঞ্জে ট্রেনিং সম্পন্ন করে মুক্তিযুদ্ধে অংশগ্রহণ করেন। তার নেতৃত্বে দশঘর ইউনিয়নের রায়কেলী, কাশিমপুর এলাকার পাকিস্তানি হানাদার ও তাদের দোসরদের ঘাঁটি জ্বালিয়ে দেয়া হয়।
মুক্তিযোদ্ধা হাসিব উল্ল¬াহ আক্ষেপ করে বলেন, যে স্বপ্ন নিয়ে জীবনবাজি রেখেছিলাম আজো তা বাস্তবায়িত হয়নি। বর্তমান সরকার যুদ্ধাপরাধীদের বিচারের আওতায় এনেছে। তাদের বিচার দেখে যেতে পারলে মরেও শান্তি পাব।



480819,496636
সেতু ভেঙ্গে শরীয়তপুর-মাদারীপুর সড়কে যান চলাচল বন্ধ
সারাদেশ
প্রকাশ : ১৪ ডিসেম্বর ২০১২, ২০:৫৫
শরীয়তপুর-মাদারীপুর সড়কের টেকেরহাট বেইলি সেতুর পাত ভেঙ্গে যানবাহন চলাচল বন্ধ রয়েছে। শরীয়তপুর সদর উপজেলার টেকেরহাট কীর্তিনাশা নদীর উপর বেইলি সেতুটি দীর্ঘদিন যাবত্ ঝুঁকিপূর্ণ। বৃহস্পতিবার সন্ধ্যা থেকে এ সড়কে যানবাহন চলাচল বন্ধ হয়ে যায়।
শরীয়তপুর সড়ক ও জনপথ বিভাগ সূত্র জানায়, শরীয়তপুর-মাদারীপুর সড়কের কীর্তিনাশা নদীর উপর আংগারিয়া, খোয়াজপুর ও টেকেরহাটে তিনটি বেইলি সেতু দীর্ঘদিন থেকে ঝুঁকিপূর্ণ প্রায়ই সেতু ভেঙ্গে যান চলাচল বন্ধ হয়ে যায়।
বৃহস্পতিবার সন্ধ্যায় কীর্তিনাশা নদীর টেকেরহাট বেইলি সেতুর পাটাতন ভেঙ্গে যানবাহন চলাচল বন্ধ হয়ে যায়। স্থানীয় সড়ক ও জনপথ বিভাগের কর্মীরা মেরামতের কাজ করছে। শনিবার সকাল থেকে এই সেতু দিয়ে পুনরায় যান চলাচলের সম্ভাবনা রয়েছে বলে সংশ্লিষ্ট বিভাগ জানায়। সেতু দিয়ে যানবাহন চলাচল না করায় চট্টগ্রাম-মংলা সড়কের যাত্রীবাহী ও পণ্যবাহী গাড়ি আটকা পড়েছে।
শরীয়তপুর সড়ক ও জনপথ বিভাগের উপ-সহকারী প্রকৌশলী জাহাঙ্গীর হোসেন বলেন, সড়কের সেতু তিনটি নিয়ে আমরা বিব্রতকর অবস্থায় আছি। বেইলি সেতুর স্থলে নতুন সেতু তৈরি না করা পর্যন্ত মানুষের দুর্ভোগ কমানো যাবে না।



480820,496637
চট্টগ্রাম ডিসি হিলে বিজয় উত্সব
সারাদেশ
প্রকাশ : ১৪ ডিসেম্বর ২০১২, ২০:৫৫
মুক্তিযুদ্ধের বিজয় উদযাপন পরিষদের উদ্যোগে নগরীর ডিসে হিলে শনিবার থেকে শুরু হচ্ছে দু’দিনব্যাপী বিজয় উত্সব। বিজয় উত্সবের চেয়ারম্যান ক্রীড়া সংগঠক ও আওয়ামী লীগ নেতা আ.জ.ম নাছির উদ্দিন শনিবার উদ্বোধন করবেন



480821,496638
সোনাদিয়া দ্বীপ থেকে ৪টি অস্ত্র উদ্ধার
সারাদেশ
প্রকাশ : ১৪ ডিসেম্বর ২০১২, ২০:৫৫
কক্সবাজারের সোনাদিয়া দ্বীপে ডাকাতের আস্তানায় মহেশখালী থানা-পুলিশের অভিযানে দেশীয় তৈরি ৪টি অস্ত্র উদ্ধার হয়। গতকাল শুক্রবার পুলিশ গোপন সংবাদের মাধ্যমে চিংড়ি প্রজেক্টের পার্শ্বে ঝোপ-ঝাড়ের ভিতর বালির নিচ থেকে বস্তাভর্তি ৪টি অস্ত্র উদ্ধার করে। ৪টি অস্ত্রের মধ্যে ৩টি এল জি , ১টি লম্বা বন্দুক ।



480822,496639
আজ যেসব এলাকা হানাদারমুক্ত হয়
সারাদেশ
প্রকাশ : ১৪ ডিসেম্বর ২০১২, ২০:৫৬
আজ ১৫ ডিসেম্বর। ’৭১ সালের এই দিনে দেশের বিভিন্ন এলাকা হানাদারমুক্ত হয়। এ উপলক্ষে ঐ সব স্থানে মুক্তিযোদ্ধা ও বিভিন্ন সংগঠন নানা অনুষ্ঠানের আয়োজন করে। খবর দৈনিক ইত্তেফাক প্রতিনিধি ও সংবাদদাতাদের।
সিলেট
১৯৭১ সালের ১৫ ডিসেম্বর সিলেট মুক্ত দিবস। ওলিকুল শিরমণি হযরত শাহজালাল (রহ.) ও হযরত শাহপরান (রহ.) এর পুণ্যভূমি সিলেট থেকে তাদের বিতাড়িত করা হয়। তাই সিলেটবাসীর নিকট এই দিনটি গৌরবোজ্জ্বল এবং বিশেষভাবে স্মরণীয়। অব্যাহত হামলার পর ১৩ ডিসেম্বর পাকিস্তানী বাহিনী চারদিকে অবরুদ্ধ হয়ে পড়ে। তবুও মরিয়া হয়ে উঠে রক্ষার জন্য। এদিন তারা ডিনামাইট দিয়ে উড়িয়ে দেয় সিলেট শহরের ঐতিহাসিক ক্বীন ব্রিজের একাংশ। মুক্তিযোদ্ধারা তখন খুব কাছে গিয়ে তাদের সাথে যুদ্ধে লিপ্ত হন। এক পর্যায়ে পাক সেনারা আত্মসমর্পণ করে। এ যুদ্ধের নেতৃত্বে ছিলেন রফিকুল হক। সঙ্গে ছিলেন বেলায়েত হোসেন খান জামাল, ম,আ, মুক্তাদির, আফরাইন,আব্দুল মতিন, গামা, মনির উদ্দিন প্রমুখ।
গাজীপুর
ঐতিহাসিক ১৫ ডিসেম্বর গাজীপুর মুক্ত দিবস। ১৯৭১ সালের এই দিনে বর্বর পাক হানাদার বাহিনীর কবল থেকে অকুতোভয় মুক্তিযোদ্ধাদের নেতৃত্বে গাজীপুর মুক্ত হয়েছিল। প্রতি বছরের ১৫ ডিসেম্বরের এই দিনটি গাজীপুরবাসীর জন্য অত্যন্ত স্মরণীয় ও গর্বের দিন। তবে এ দিন সন্ধ্যা পর্যন্ত গাজীপুর-ঢাকা মহাসড়কের ছয়দানা এলাকা দিয়ে ঢাকার দিকে পালিয়ে যাওয়ার সময় পাকহানাদার বাহিনীর বিরাট একটি কনভয়ের উপর মিত্র ও মুক্তিবাহিনীর উপর্যুপরি প্রচণ্ড গোলাবর্ষণ অব্যাহত থাকায় গাজীপুরে বীর মুক্তিযোদ্ধারা সম্মিলিতভাবে প্রবেশ করতে পারেনি। পরদিন ১৬ ডিসেম্বর খুব ভোরে বিজয়ীর বেশে মুক্তিযোদ্ধারা গাজীপুরে প্রবেশ করে।
দিনাজপুর
১৯৭১ সালের এই দিনে মুক্তিযোদ্ধাদের হামলার মুখে দিনাজপুর জেলা হতে পাক সেনারা চলে যায়। ডিসেম্বরের শুরুতেই মুক্তিযোদ্ধাদের হামলার মুখে পাকসেনারা কোনঠাসা হয়ে পড়ে। ৮ ডিসেম্বর চিরিরবন্দরে মুক্তিযোদ্ধারা ৫১ জন রাজাকারকে বন্দী করে। ১০ ডিসেম্বর মুক্তিযোদ্ধারা বিরলে পাক সেনাদের ঘাটির উপর হামলা চালায়। ১১ ডিসেম্বরে বিরলের অধিকাংশ এলাকা মুক্ত হয়ে যায়। ১২ থেকে ১৩ ডিসেম্বরের মধ্যে জেলার হাকিমপুর, নবাবগঞ্জ, ঘোড়াঘাট, বীরগঞ্জ উপজেলা মুক্তিযোদ্ধাদের দখলে চলে আসে। ১৪ ডিসেম্বর পাকসেনারা কাঞ্চন ব্রিজ ডিনামাইট দিয়ে উড়িয়ে দিনাজপুর থেকে সৈয়দপুর যেতে থাকে। ১৫ ডিসেম্বর মুক্তিযোদ্ধাদের সাথে মিত্রবাহিনী যোগ দেয়। এরপর পাকসেনারা দিনাজপুর থেকে চলে যায়। ১৫ ডিসেম্বর গভীর রাতে দিনাজপুর মুক্ত হয়। এদিকে আজকের দিনে, মুক্তিযোদ্ধাদের কঠোর প্রতিরোধের মুখে পাকহানাদার বাহিনীরা অবাঙ্গালী অধুষিত পার্বতীপুর থেকে পালিয়ে যায়। ফলে ১৯৭১ সালের ১৫ ডিসেম্বর প্রচণ্ড মুক্তিযুদ্ধের পর দিনাজপুরের পার্বতীপুর হানাদার মুক্ত হয়।
খাগড়াছড়ি
১৯৭১ সনের এ দিনে মুক্তিবাহিনীরা পাকবাহিনীদের হটিয়ে সকালে দখল নিশ্চিত করে খাগড়াছড়ি শহরে স্বাধীন বাংলার বিজয় পতাকা উত্তোলন করেন। পুরো শহরে বিজয়ের উল্ল¬াস ছড়িয়ে পড়ে চারদিকে। তখন থেকে জেলাবাসী পালন করে আসছে হানাদার মুক্ত দিবস কিন্তু মুক্তিযুদ্ধে শহীদ হওয়া ক্যাপ্টেন আবদুল কাদের স্মৃতিসৌধ অযত্নে অবহেলায় পড়ে আছে এখনো।



480823,496640
চান্দিনা আওয়ামী লীগের সম্মেলন
সারাদেশ
প্রকাশ : ১৪ ডিসেম্বর ২০১২, ২০:৫৬
গত বৃহস্পতিবার বিকেলে চান্দিনা মহিলা ডিগ্রি কলেজ মাঠে ১৮ বছর পর অনুষ্ঠিত চান্দিনা উপজেলা আওয়ামী লীগ সম্মেলনে প্রধান অতিথি ছিলেন বাংলাদেশ আওয়ামী লীগ কেন্দ্রিয় সাংগঠনিক সম্পাদক বিএম মোজাম্মেল হক এমপি। সম্মেলনে চান্দিনা উপজেলা আওয়ামী লীগ সভাপতি অধ্যক্ষ আইউব আলীর সভাপতিত্বে বিশেষ অতিথি ছিলেন সরকারি প্রতিশ্রুতি বাস্তবায়ন সম্পর্কিত সংসদীয় কমিটির সভাপতি অধ্যাপক মো. আলী আশরাফ এমপি, কুমিল্লা উত্তর জেলা আওয়ামী লীগ সহ-সভাপতি এড. মো. নিজামূল হক নিজাম, সাধারণ সম্পাদক জাহাঙ্গীর আলম সরকার। এসময় অন্যান্যের মধ্যে উপস্থিত ছিলেন কুমিল্লা উত্তর জেলা আওয়ামী লীগ সাংগঠনিক সম্পাদক বাদল রায়, চান্দিনা উপজেলা চেয়ারম্যান নাজমুল আহসান মজুমদার রিপন, ভাইস-চেয়ারম্যান মোছলেহ উদ্দিন, উপজেলা আওয়ামী লীগ ভারপ্রাপ্ত সাধারণ সম্পাদক এড. মহিউদ্দিন আহমেদ আলম, সাংগঠনিক সম্পাদক শহিদুল্লাহ, দেবিদ্বার উপজেলা আওয়ামী লীগ নেতা রৌশন আলী মাষ্টার, চান্দিনা পৌর আওয়ামী লীগ সাধারণ সম্পাদক মফিজুল ইসলাম, উপজেলা কৃষকলীগ আহবায়ক মোখলেছুর রহমান দুলু, স্বেচ্ছাসেবকলীগ আহবায়ক গোলাম দস্তগীর পাপন, সাবেক ছাত্রলীগ সভাপতি মোস্তফা কামাল চৌধুরী, উত্তর জেলা ছাত্রলীগ সভাপতি সাইফুল ইসলাম সোহাগ, উপজেলা ছাত্রলীগ সাধারণ সম্পাদক মেহেদী হাসান। সম্মেলনে অধ্যক্ষ আইউব আলীকে সভাপতি ও মুক্তিযোদ্ধা তপন বকসীকে সাধারণ সম্পাদক করে আগামী তিন বছরের জন্য নতুন কমিটি ঘোষণা করা হয়।



480824,496641
শিবগঞ্জে অজ্ঞাত মহিলার লাশ
সারাদেশ
প্রকাশ : ১৪ ডিসেম্বর ২০১২, ২০:৫৭
বগুড়ার শিবগঞ্জ উপজেলার পোড়ালী গ্রামে সবজি ক্ষেত থেকে অজ্ঞাত (৩০) এক মহিলার লাশ বৃহস্পতিবার উদ্ধার করেছে পুলিশ। থানা পুলিশ পরিদর্শক (তদন্ত) লুত্ফর রহমান জানান, ওই অজ্ঞাত মহিলাকে কে বা কারা শ্বাসরোধে হত্যার পর ওই স্থানে ফেলে রাখে। লাশটি উদ্ধার করে পুলিশ বগুড়া শহীদ জিয়াউর রহমান মেডিক্যাল কলেজ হাসপাতাল মর্গে প্রেরণ করেছে।



480825,496642
সংবাদ সংক্ষেপ
সারাদেশ
প্রকাশ : ১৪ ডিসেম্বর ২০১২, ২০:৫৭
কুলাউড়ায় স্বাধীনতা সৌধের উদ্বোধন ১৬ ডিসেম্বর
কুলাউড়া সংবাদদাতা\ কুলাউড়া শহরের ঐতিহাসিক ডাকবাংলো মাঠে দীর্ঘ প্রতীক্ষিত স্বাধীনতা সৌধের নির্মাণ কাজ সমাপ্তির পথে। আগামীকাল রবিরার (১৬ ডিসেম্বর) নানা অনুষ্ঠানের মধ্য দিয়ে নবনির্মিত স্বাধীনতা সৌধের উদ্বোধন করা হবে। ২০১০ সালে এই স্বাধীনতা সৌধের নির্মাণ কাজের পরিকল্পনা গ্রহণ করেন এলাকার সংসদ সদস্য এড. নওয়াব আলী আব্বাছ খান। এই পরিকল্পনা বাস্তবায়নের জন্য “শহর সৌন্দর্য বৃদ্ধি প্রকল্প” নামে একটি প্রকল্প গ্রহণ করা হয়। প্রাথমিকভাবে এই প্রকল্পের ব্যয় ধরা হয় ৭০ লাখ টাকা। প্রকল্পটি বাস্তবায়নে গুরুত্বপূর্ণ অবদান রাখেন কুলাউড়া উপজেলার নির্বাহী অফিসার মো. হাফিজুর রহমান চৌধুরী।
দেওয়ানগঞ্জে শীতবস্ত্র বিতরণ
জামালপুর প্রতিনিধি \ জামালপুরের দেওয়ানগঞ্জ উপজেলায় বৃহস্পতিবার বিকালে পৌরসভা মিলনায়তনে হতদরিদ্রদের মাঝে সেলাই মেশিন ও শীতবস্ত্র বিতরণ করা হয়েছে। বিতরণি অনুষ্ঠানের প্রধান অতিথি ছিলেন সংস্কৃতি মন্ত্রী আবুল কালাম আজাদ। বদিউর রহমান তালুকদারের সভাপতিত্বে বক্তব্য রাখেন দেওয়ানগঞ্জ উপজেলা নির্বাহী কর্মকর্তা আমিনুল হক, পৌর মেয়র আবুল কালাম আজাদ প্রমুখ। পরে হতদরিদ্রদের মাঝে ২০টি সেলাই মেশিন ও ৩৩৩টি কম্বলসহ ৫৪৫টি শীতবস্ত্র বিতরণ করা হয়।
মাদারীপুরে কর্মজীবী মায়েদের মধ্যে কার্ড বিতরণ
মাদারীপুর প্রতিনিধি\ মহিলা বিষয়ক অধিদপ্তর শুক্রবার মাদারীপুরের কর্মজীবী ল্যাকটেটিং মাদারদের মধ্যে এক হাজার পঞ্চাশটি কার্ড বিতরণ করে। স্থানীয় স্বাধীনতা অঙ্গনে জেলা প্রশাসক নূর-উর-রহমান এর সভাপতিত্বে অনুষ্ঠিত সমাবেশে নৌ-পরিবহন মন্ত্রী শাজাহান খান উপকারভোগীদের মধ্যে এ কার্ড বিতরণ করেন।
মিঠাপুকুরে আদিবাসীদের মাঝে শীতবস্ত্র বিতরণ
মিঠাপুকুর (রংপুর) সংবাদদাতা \ গতকাল সিসিডিবি মিঠাপুকুর ইউনিট অফিস উপজেলার আদিবাসীদের ৪৫টি ফোরাম সদস্য/সদস্যার মাঝে ২’শ ৫০টি শীতবস্ত্র বিতরণ করেছে। খ্রিস্টান কমিশন ফর ডেভেলপমেন্ট ইন বাংলাদেশ (সিসিডিবি) মিঠাপুকুর ইউনিট অফিসের উদ্যোগে শীতার্ত আদিবাসীদের মাঝে শীতবস্ত্র (কম্বল) বিতরণে উপস্থিত ছিলেন মিঠাপুকুর বেণুবন বৌদ্ধ বিহার পরিচালনা কমিটির সম্পাদক ও ইউপি সদস্য মাদ্রা তিগ্যা, সিসিডিবি ইউনিট ম্যানেজার পাত্রাস মূর্মূ, আদিবাসী নেটওয়ার্ক সভাপতি মোহন লাল কুজুর, সম্পাদক গোলাপ বাড়া ও স্থানীয় গণ্যমান্য ব্যক্তিসহ সাংবাদিকবৃন্দ।
উখিয়ায় মাদ্রাসা ছাত্র ১৫ দিন ধরে নিখোঁজ
উখিয়া (কক্সবাজার) সংবাদদাতা\ কক্সবাজারের উখিয়ায় এক মাদ্রাসার ছাত্র গত ১৫ দিন ধরে নিখোঁজ হয়ে যাওয়ার ঘটনায় তার পরিবারে শোকের ছায়া নেমে এসেছে। কুতুপালং গ্রামের নিখোঁজ ছাত্র মো. জুবাইরের (১২) পিতা- মো. সোবহান জানান, সে নিকটস্থ খালেদ বিন অলিদ মাদ্রাসার প্রথম শ্রেণির মেধাবী ছাত্র। গত ১৫দিন আগে প্রতিদিনের মত মাদ্রাসায় গিয়ে আর ফিরে আসেনি। সম্ভাব্য অনেক জায়গায় খোঁজাখুঁজির পর না পেয়ে উখিয়া থানায় একটি সাধারণ ডায়েরি করা হয়েছে।
লালমনিরহাটে কম্বল বিতরণ
লালমনিরহাট প্রতিনিধি \ লালমনিরহাটে শীতার্ত মানুষের মাঝে শুক্রবার রোটারী ক্লাব অব লালমনিরহাটের পক্ষ থেকে কম্বল বিতরণ করা হয়েছে। কম্বল বিতরণ করেন রোটারী ক্লাব সভাপতি শেখ আব্দুল হামিদ বাবু, রোটারীয়ান আব্দুস সালাম বকুল, আমিরুল হায়াত মুকুল, হাবিবুর রহমান, এ্যাডঃ সামসুল হক, সহিদার রহমান।
ভালুকায় বিদ্যুত্স্পৃষ্টে একজনের মৃত্যু
ভালুকা সংবাদদাতা\ ময়মনসিংহ পল্লী বিদ্যুত্ সমিতি ২-এর ২২০ ভোল্টের লাইন থেকে অবৈধভাবে লাইন স্থাপনকালে বিদ্যুত্স্পৃষ্ট হয়ে একজনের মৃত্যু হয়েছে। বৃহস্পতিবার রাতে ভালুকা উপজেলার মামারিশপুর গ্রামে। মামারিশপুর গ্রামের সুলতান বেপারীর পুত্র সেলিম মিয়া (৪৫) মামারিশপুর বাজার এলাকার ময়মনসিংহ পল্লী বিদ্যুত্ সমিতি ২-এর সঞ্চালন লাইন থেকে বিদ্যুত্ সংযোগ দেয়ার সময় বিদ্যুত্স্পৃষ্ট হয়ে ঘটনাস্থলেই মারা যান।
মহেশখালীতে শহীদ মিনার নির্মাণ
মহেশখালী (কক্সবাজার) সংবাদদাতা \ মহেশখালীতে কেন্দ ীয় উন্নতমানের কোন শহীদ মিনার ছিল না। ২০১২ সালে কক্সবাজার জেলা পরিষদের ৩ লাখ টাকার অনুদান ও উপজেলা পরিষদ ও ঠিকাদার এবং স্থানীয় গণ্যমান্য ব্যক্তিবর্গের ১ লাখ টাকাসহ মোট ৪ লাখ টাকা ব্যয়ে উপজেলা পরিষদের সম্মুখে নির্মিত হয়েছে শহীদ মিনার।
সারিয়াকান্দিতে চিকিত্সার চেক প্রদান
সারিয়াকান্দি (বগুড়া) সংবাদদাতা\ গতকাল শুক্রবার বাংলাদেশ পুস্তক প্রকাশক ও বিক্রেতা সামিতির সারিয়াকান্দি শাখার সাধারণ সভা সারিয়াকান্দি পালিক লাইব্রেরী মিলনায়তনে অনুষ্ঠিত হয়। সমিতির সভাপতি আবু তৈয়ব মোহাম্মদ জহুরুল ইসলামের সভাপতিত্বে বক্তব্য রাখেন বগুড়া জেলা কমিটির সাধারণ সম্পাদক আবুল হোসেন।
শ্যামনগরে মতবিনিময় সভা
শ্যামনগর (সাতক্ষীরা) সংবাদদাতা \ আইন ও সালিশ কেন্দ (আসক) ঢাকা এবং সেভ দ্যা চিলড্রেন ইন্টারন্যাশনালের সহযোগিতায়, অগ্রগতি সংস্থার আয়োজনে সাতক্ষীরা শ্যামনগর উপজেলার ভূরুলিয়া ইউনিয়নের পরিচালনায় গৃহকর্মরত শিশুদের জরীপকৃত তথ্যের বিষয় শ্যামনগরে সুধী সমাজ ও সাংবাদিকদের সাথে মতবিনিময় সভা হয়। বৃহস্পতিবার শ্যামনগর উপজেলা পাবলিক লাইব্রেরীতে মতবিনিময় সভায় ভূরুলিয়া ইউপি চেয়ারম্যান জিএম লিয়াকত আলীর সভাপতিত্বে উপস্থিত ছিলেন কালিগঞ্জ উপজেলা কৃষ্ণনগর ইউপি চেয়ারম্যান মোঃ আনছার উদ্দিন, শ্যামনগরে কর্তব্যরত সাংবাদিকরা।
নেত্রকোনায় গুণীজন সংবর্ধনা
নেত্রকোনা প্রতিনিধি \ নেত্রকোনার বরেণ্য কবি ও সাংবাদিক কবি আল-আজাদকে শনিবার ঋতম্ভরের পক্ষ হতে গুণীজন সংবর্ধনা প্রদান করা হবে। নেত্রকোনার অজহর রোডে উদীচীর কার্যালয়ে সংবর্ধনায় প্রধান অতিথি থাকবেন দেশের বরেণ্য সাহিত্যিক অধ্যাপক যতীন সরকার এবং বিশেষ অতিথি আর এক বরেণ্য কবি নির্মলেন্দু গুণ। সভাপতিত্বে করবেন কবি খালেদ মতিন।
সেনবাগ স্বেচ্ছাসেবক দলের কমিটি গঠন
সেনবাগ সংবাদদাতা \ বাংলাদেশ জাতীয়তাবাদী স্বেচ্ছাসেবক দল নোয়াখালীর সেনবাগ উপজেলা ও পৌর শাখার নতুন আহবায়ক কমিটি গতকাল শুক্রবার গঠন করা হয়েছে। সেনবাগ উপজেলা শাখার আহবায়ক নির্বাচিত হয়েছেন মো: আহসান হাবিব ভূঁইয়া ও যুগ্ম-আহবায়ক নির্বাচিত হয়েছেন মো: আবুল কালাম। সেনবাগ পৌর কমিটির আহবায়ক নির্বাচিত হয়েছেন- মোহা: সোয়ায়েব হোসেন ও যুগ্ম-আহবায়ক নির্বাচিত হয়েছেন- সাহিদ হোসেন সাহেদ।
মেহেরপুর রোভার স্কাউটের আলোচনা সভা
মেহেরপুর প্রতিনিধি \ মেহেরপুর জেলা রোভার স্কাউটের উদ্যোগে বৃহস্পতিবার মেহেরপুর জেলা প্রশাসকের সম্মেলন কক্ষে এক আলোচনা হয়। জেলা প্রশাসক দেলওয়ার হোসেনের সভাপতিত্বে বক্তব্য রাখেন অতিরিক্ত জেলা ম্যাজিস্ট্রেট আলমগীর হোসেন, উপজেলা নির্বাহী অফিসার নাজনীন সুলতানা, জেলা রোভারের সম্পাদক আনোয়ার হোসেন।
কিশোরগঞ্জে দুর্নীতি বিরোধী মানববন্ধন
কিশোরগঞ্জ (নীলফামারী) সংবাদদাতা \ নীলফামারীর কিশোরগঞ্জ উপজেলায় দুর্নীতি প্রতিরোধ কমিটির উদ্যোগে বৃহস্পতিবার উপজেলা মোড়ে মানববন্ধন, র্যালী ও আলোচনা সভা অনুষ্ঠিত হয়। উপজেলা দুর্নীতি প্রতিরোধ কমিটির সভাপতি বাবু সন্তোষ কুমার শীলের সভাপতিত্বে বক্তব্য রাখেন উপজেলা মুক্তিযোদ্ধা কমান্ডার হাবিবুর রহমান হাবুল, দুর্নীতি প্রতিরোধ কমিটির সাধারণ সম্পাদক এসএসএম বাসু।
ধনবাড়ীতে শিক্ষার মানোন্নয়নে সভা
গোপালপুর (টাঙ্গাইল) সংবাদদাতা \ শিক্ষার মান উন্নয়ন, ইভ টিজিং বন্ধ এবং জঙ্গীবাদ প্রতিরোধ বিষয়ে মতবিনিময় সভা বৃহস্পতিবার ধনবাড়ী উপজেলা পরিষদ মিলনায়তনে অনুষ্ঠিত হয়। ইউএনও মোহাম্মদ হাবিবুল্লাহর সভাপতিত্বে আলোচনায় অংশ নেন উপজেলা চেয়ারম্যান মোহাম্মদ আলী কিসলু, জেলা শিক্ষা অফিসার আব্দুল খালেক, উপজেলা মাধ্যমিক শিক্ষা অফিসার জাকির হোসেন মোল্লা, প্রধান শিক্ষক সাইদুল ইসলাম, মীর আশরাফ হোসেন ও মেহেরন্নেছা প্রমুখ।
মহাদেবপুরে ঘোড়দৌড় প্রতিযোগিতা
মহাদেবপুর (নওগাঁ) সংবাদদাতা \ নওগাঁর মহাদেবপুর উপজেলার শিবরামপুরে বৃহস্পতিবার ঘোড়দৌড় প্রতিযোগিতা হয়। এ প্রতিযোগিতাকে কেন্দ্র করে শিবরামপুরসহ আশপাশের গ্রামগুলোতে বিরাজ করছে সাজসাজ রব। প্রতিযোগিতায় মহাদেবপুর, মান্দা, নিয়ামতপুর ও নওগাঁ সদরসহ বিভিন্ন উপজেলার সৌখিন ঘোড়া মালিকরা তাদের ঘোড়া নিয়ে অংশগ্রহণ করেন। এতে শিবরামপুর গ্রামের মেঝ হোসেনের ঘোড়া প্রথম স্থান ও মান্দা উপজেলার গোয়াল মান্দা গ্রামের বাবুল হোসেনের ঘোড়া দ্বিতীয় স্থান অধিকার করে।
রহনপুরে ব্র্যাকের মতবিনিময় সভা
গোমস্তাপুর (চাঁপাইনবাবগঞ্জ) সংবাদদাতা \ চাঁপাইনবাবগঞ্জের গোমস্তাপুর উপজেলার রহনপুর পৌরসভায় ব্র্যাকের মানবাধিকার ও আইন সচেতনতা বিষয়ক মতবিনিময়ে সভা অনুষ্ঠিত হয়। বৃহস্পতিবার পৌরসভা সম্মেলনে কক্ষে পৌর মেয়র গোলাম মোস্তফা বিশ্বাসের সভাপতিত্বে বক্তব্য রাখেন ব্র্যাকের জেলা প্রতিনিধি ডিএম মোতারফ হোসেন।
বেলকুচিতে বার’র বিয়ে ১২তেই
বেলকুচি (সিরাজগঞ্জ) সংবাদদাতা \ বেলকুচিতে বার’র বিয়ে ১২ তেই হলো। বেলকুচি উপজেলার মুকুন্দগাঁতী গ্রামের মৃত শান্তাহার আলী প্রামাণিকের ১২তম পুত্র ওবায়দুল ইসলাম বার ১২/১২/১২ তে বিয়ে করে এলাকায় আলোড়ন তুলেছেন। একই এলাকার মেনহাজ আলী প্রামাণিকের কন্যা রানী খাতুনের সাথে ২ লক্ষ ১২ হাজার ১২টা দেনমোহরে বিয়ে হয়। এ বিয়েতে ১১২ জন বরযাত্রী ও কনের বাড়িতে ১২ প্রকার ভোজনের আয়োজনও করা হয়। এই ১২’র সাথে সামঞ্জস্য রেখে আমন্ত্রিত অতিথিরাও ১২টি করে উপহার সামগ্রী আনেন। বিয়ের পরে বর ও কনেকে বাসর ঘরে নেয়া হয় রাত ১২টায়।
দুমকীতে শহীদ মিনারের ভিত্তিপ্রস্তর স্থাপন
দুমকী (পটুয়াখালী) সংবাদদাতা \ ধর্ম প্রতিমন্ত্রী এ্যাডভোকেট মো:শাহজাহান মিয়া এম.পি শুক্রবার দুমকীর জনতা কলেজে শহীদ মিনারের ভিত্তিপ্রস্তর স্থাপন করেন। ভিত্তিপ্রস্তর স্থাপনকালে উপজেলা পরিষদের চেয়ারম্যান এ্যাডভোকেট হারুন-অর-রশীদ হাওলাদার, উপজেলা নির্বাহী অফিসার শাব্বির আহম্মদ ও জনতা কলেজ অধ্যক্ষ মাজেদা বেগমসহ শিক্ষক /শিক্ষিকাবৃন্দ জেলা আওয়ামী লীগের সাধারণ সম্পাদক খান মোশাররফ হোসেন জেলা ও উপজেলা আওয়ামী লীগ অংগ সংগঠনের নেতৃবৃন্দ উপস্থিত ছিলেন। পরে তিনি মুরাদিয়া ইউনিয়ন আওয়ামী লীগের উদ্যোগ জয়গুন্নেছা মাধ্যমিক বিদ্যালয় মাঠের জনসভায় যোগ দেন।



480826,496643
বিশ্বজিতের খুনিদের শাস্তির দাবিতে হিন্দু মহাজোটের মানববন্ধন
অন্যান্য
প্রকাশ : ১৪ ডিসেম্বর ২০১২, ২১:০৭
বিশ্বজিত্ হত্যাকারীদের অবিলম্বে গ্রেফতার ও শাস্তি নিশ্চিত করার দাবি জানিয়েছে বাংলাদেশ জাতীয় হিন্দু মহাজোট। শুক্রবার সকালে জাতীয় প্রেস ক্লাবের সামনে এক মানববন্ধন থেকে সংগঠনের নেতারা এ দাবি জানান। মানববন্ধনে উপস্থিত ছিলেন বিশ্বজিতের চাচাতো ভাই রবিন কুমার দাস, ফুফাতো বোন বিউটি বণিক, সংগঠনের মহাসচিব গোবিন্দ চন্দ্র প্রমানিক, পলাশ কান্তি দে, অধ্যাপক আনন্দ বিশ্বাস প্রমুখ।
বিশ্বজিতের ভাই রবিন সাংবাদিকদের বলেন, আমরা নিরীহ মানুষ, আমরা কোন রাজনীতির সঙ্গে যুক্ত নই। মিডিয়ার কল্যাণে সারাদেশের মানুষ জানতে পারে কী নৃশংসভাবে কারা বিশ্বজিতকে খুন করেছে। এ ক্ষেত্রে প্রধানমন্ত্রীর হস্তক্ষেপ কামনা করেন রবিন কুমার। তিনি জানান, বিশ্বজিতের শেষকৃত্য অনুষ্ঠানের পর ধর্মীয় বাধ্যবাধকতার কারণে বিশ্বজিতের মা-বাবা ভাই ও ভাবী মানববন্ধনে আসতে পারেননি।
তিনি আরও জানান, পুত্রশোকে বিশ্বজিতের বাবা অনন্ত কুমার দাস ও মা কল্পনা রানী দাসের মুখে কোন খাবার দেয়া যাচ্ছে না। তারা অসুস্থ হয়ে পড়েছেন। বিশ্বজিতের বোন বিউটি বণিক তার ভাইয়ের হত্যার বিচার চেয়ে কান্নায় ভেঙ্গে পড়েন।



480827,496644
গৌরবময় মুক্তিযুদ্ধ : প টু য়া খা লী
অন্যান্য
প্রকাশ : ১৪ ডিসেম্বর ২০১২, ২১:০৭
সংগ্রাম পরিষদ গঠন: পটুয়াখালী জেলায় মুক্তিযোদ্ধাদের সংগঠিত করতে সংগ্রাম পরিষদ গঠন করা হয়। এর নেতৃত্বে ছিলেন সভাপতি- এডভোকেট কাজী আবুল কাসেম (জেলা আওয়ামী লীগের সভাপতি), সাধারণ সম্পাদক- আশরাফ আলী খান(জেলা আওয়ামী লীগের সাধারণ সম্পাদক), হাফিজুর রহমান ফোকান মিয়া, এডভোকেট মোঃ আবদুল বারী, আবদুল করিম মিয়া(ভাসানী ন্যাপের কেন্দ্রীয় নেতা), সৈয়দ আশরাফ হোসেন (জেলা ন্যাপের সভাপতি) ও কমরেড মোকসেদুর রহমান (কমিউনিষ্ট পার্টির নেতা)। এদের মধ্যে কমরেড মোকছেদুর রহমান ছাড়া সকলেই আজ প্রয়াত। ২৬ এপ্রিলের আগ পর্যন্ত একমাস পটুয়াখালী জেলা ছিল মুক্তাঞ্চল। এসময় সংগ্রাম পরিষদ বর্তমান মহিলা কলেজে জেলা নিয়ন্ত্রণ কক্ষ স্থাপন করে ৩শ’ মুক্তিযোদ্ধাকে সশস্ত্র প্রশিক্ষণ দেয়ার ব্যবস্থা করে। তত্কালীন জেলা প্রশাসক এম.এ আউয়াল এক্ষেত্রে অনন্য সাধারণ ভূমিকা পালন করেন। তিনি পুলিশ লাইন থেকে রাইফেল ও গুলি এনে তুলে দেন মুক্তিযোদ্ধাদের হাতে। পরে এ জন্য পাকহানাদাররা তাকে গুলিবিদ্ধ করে। তবে তিনি প্রাণে বেঁচে যান।
হানাদারদের আক্রমণ: ২৬ এপ্রিল সোমবার সকাল সাড়ে ১০টা। পাক-হানাদারদের জঙ্গী বিমান ছুটে আসে পটুয়াখালীর আকাশে। শুরু হয় বিমান হামলা। চলে শেলিং আর বেপরোয়া গোলাবর্ষণ। এক নাগাড়ে কয়েকঘণ্টা বোমা হামলা চালিয়ে সামরিক হেলিকপ্টারযোগে কালিকাপুর এলাকায় অবতরণ করে পাকিস্তানী ছত্রীসেনা। হানাদাররা ঝাঁপিয়ে পড়ে নিরস্ত্র জনতার উপর। চালায় নির্বিচার হত্যাযজ্ঞ। আগুনে ভস্মীভূত করা হয় শহরের পুরান বাজার এলাকা। এ সময় পাক বাহিনীর হাতে কালিকাপুর মাদবার বাড়িতে শহীদ হন ১৭ জন, জেলা প্রশাসকের বাসভবনের সামনে শহীদ হন ৬ জন আনসারসহ ৭ জন। এ ছাড়া মুক্তিযুদ্ধ চলাকালে জেলার বিভিন্নস্থানে ও জেলখানার অভ্যন্তরে হত্যা করা হয় দেড় সহস্রাধিক লোককে। মাদবার বাড়ি, জেলা প্রশাসকের বাসভবনের অদূরে ও পুরান জেলখানার বধ্যভূমি পাকবাহিনীর গণহত্যার নির্মম সাক্ষ্য বহন করে আছে আজো।
মাদারবুনিয়ায় প্রথম প্রতিরোধ: পটুয়াখালী শহর থেকে প্রায় ১২ কিলোমিটার দক্ষিণ-পশ্চিমে মাদারবুনিয়া গ্রামে ১১ আগস্ট দুপুরে শাহজাহান ফারুকীর নেতৃত্বাধীন ৩৪ সদস্যের মুক্তিযোদ্ধা দলের উপর অতর্কিত হামলা চালায় পাক সেনারা। মুক্তিযোদ্ধাদের পাল্টা গুলিতে শত্রুপক্ষের ৩ জন গুলিবিদ্ধ হয়। প্রায় এক ঘণ্টা যুদ্ধের পর গুলি ফুরিয়ে যাওয়ায় মুক্তিযোদ্ধারা ঐ স্থান ত্যাগ করতে বাধ্য হয়।
কলিশুরীর(চাঁদকাঠী) যুদ্ধ: ১১ সেপ্টেম্বর সকালে পাক হানাদার বাহিনীর ৫০ জনের একটি দল বাউফলের কালিশুরী বন্দরে আসে গানবোট নিয়ে। অগ্নিসংযোগ করে বন্দরের দোকানপাট ও বাড়িঘরে। গুলি চালিয়ে হত্যা করে বেশ কিছু নিরীহ মানুষকে। এ খবর পেয়ে সেখানে ছুটে আসে হাবিলদার পঞ্চম আলী ও হাবিলদার আবদুল বারেক হাওলাদারের নেতৃত্বাধীন মুক্তিযোদ্ধাদের দুটি গ্রুপ। তারা দুপুরে চাঁদকাঠী এলাকায় পাকবাহিনীর উপর আক্রমণ চালায়। দ্বিমুখি এই আক্রমণে নিহত হয় ৭ জন পাক সেনা। টিকতে না পেরে পালিয়ে যায় পাকবাহিনী।
পানপট্টির যুদ্ধ: গলাচিপা থানা থেকে প্রায় ১০ কিলোমিটার দূরে পানপট্টি গ্রামের সাইক্লোন শেল্টারে ক্যাম্প স্থাপন করেছিল মুক্তিযোদ্ধাদের একটি দল। নেতৃত্বে ছিলেন কে.এম নুরুল হুদা ও হাবিবুর রহমান শওকত। ১৮ নভেম্বর সকাল ৬টার দিকে মেজর ইয়ামিনের নেতৃত্বে পাক হানাদারদের একটি সুসজ্জিত বাহিনী আক্রমণ করে সেখানে। শুরু হয় দু’পক্ষের সম্মুখ যুদ্ধ। যুদ্ধে পাকবাহিনীর বেশ ক’জন হতাহত হয়। এক পর্যায়ে টিকতে না পেরে বিকাল ৪টার দিকে পিছু হটতে শুরু করে ইয়ামিন বাহিনী। এ সময়ে এলাকার মানুষও মুক্তিযোদ্ধাদের সহায়তায় এগিয়ে আসে। অবস্থা বেগতিক দেখে সন্ধ্যার দিকে পালিয়ে যায় পাক হানাদাররা। জেলার প্রথম মুক্তাঞ্চল পানপট্টিতে মুক্তিযোদ্ধারা উত্তোলন করে বাংলাদেশের মানচিত্র খচিত পতাকা।
শহীদ ৩৩ মুক্তিযোদ্ধা: মুক্তিযুদ্ধকালে বিভিন্ন রণাঙ্গনে শহীদ হন ৩৩ জন মুক্তিযোদ্ধা। তারা হলেন: আমজাদ হোসেন সিকদার, তোজম্বর আলী গাজী, সিপাহী নুরুল হক, হাবিলদার হাফিজউদ্দিন সিকদার, আ: হক তালুকদার, আ: ছালাম, আ: রহমান হাওলাদার, আ: মান্নান, আ: কাদের জমাদ্দার, ইউছুফ আলী মৃধা, সিপাহী আবদুল করিম, ল্যান্স নায়েক মুজাফফর হাওলাদার, মো: আবদুল খালেক, মোয়াজ্জেম হোসেন খান, আলী আহমেদ খাঁ, শাহজাহান হাওলাদার, আবদুল মজিদ খান, আ: রশীদ হাওলাদার, পিসি আনোয়ার হোসেন, আ: খালেক, সিপাহী আবদুল মোতালেব, সিপাহী আব্দুল কুদ্দুস, সুলতান আহমেদ, সিপাহী আব্দুল খালেক, সোরাব আমীর হোসেন, নায়েক জয়নাল আবেদীন হাওলাদার, হাবিলদার নাসিরউদ্দিন, নায়েক আবদুল মালেক, সিপাহী ইউছুফ আকন্দ, সিপাহী চান মিয়া, মো: হাফিজুর রহমান, মো: আবদুর রাজ্জাক ও সিপাহী মকবুল হোসেন।
মুক্তিযোদ্ধাদের কথা: মুক্তিযোদ্ধা সংসদ জেলা ইউনিট কমান্ডার আবদুল বারেক হাওলাদার, সদর উপজেলা কমান্ডার বাদল ব্যানার্জীসহ নেতৃস্থানীয় মুক্তিযোদ্ধারা ক্ষোভ প্রকাশ করে বললেন, আমরা জীবনবাজি রেখে যুদ্ধ করে দেশ স্বাধীন করেছি। কিন্তু দীর্ঘদিনেও আমাদেরকে যথাযথভাবে মূল্যায়ন করা হয়নি। আমরা যারা বেঁচে আছি তাদের সময়ও শেষের পথে। মুক্তিযোদ্ধাদের জন্য কিছু করার থাকলে এখনই করা উচিত। এরপর কিছু করার ইচ্ছা থাকলেও তখন আর মুক্তিযোদ্ধাদের খুঁজে পাওয়া যাবে না। শুধুই জানানো যাবে তাদের প্রতি শ্রদ্ধা।



480828,496645
জেন্ডারভিত্তিক সহিংসতা নিরসনে উপযুক্ত কৌশল অনুসরণ আবশ্যক
অন্যান্য
প্রকাশ : ১৪ ডিসেম্বর ২০১২, ২১:০৮
মহিলা ও শিশু বিষয়ক প্রতিমন্ত্রী ড. শিরীন শারমিন চৌধুরী গত বৃহস্পতিবার নিউইয়র্কে জাতিসংঘ সদর দপ্তরে বলেন, নারী ও পুরুষের মধ্যকার অসম ক্ষমতাভিত্তিক সম্পর্ক জেন্ডারভিত্তিক বৈষম্য ও সহিংসতার মূল কারণ। তাই এ ধরনের অসম ক্ষমতাভিত্তিক সম্পর্কে পরিবর্তন আনয়নের লক্ষ্যে যথাযথ নীতি ও কৌশল অনুসরণ করা প্রয়োজন। প্রতিমন্ত্রী বৃহস্পতিবার জাতিসংঘ সদর দপ্তরে ইউএনওমেন কর্তৃক নারীর প্রতি সহিংসতা প্রতিরোধ ও নির্মূলের লক্ষ্যে আয়োজিত স্টেকহোল্ডারস ফোরামের প্যানেল চার-এ প্যানেলিস্ট হিসেবে বক্তব্যদানকালে এসব কথা বলেন। নারীর মর্যাদা সংক্রান্ত কমিশনের সাতান্নতম সেসনের (সিএসডব্লিউ-৫৭) পূর্বাহ্নে এ ফোরামের আয়োজন করা হয়।
ড. শিরীন বলেন, প্রতিবন্ধী নারী, সংখ্যালঘু ও আদি নৃগোষ্ঠীর নারী এবং কিশোরীদের সুরক্ষার বিষয়ে বিশেষ মনোযোগী হওয়া প্রয়োজন। এ লক্ষ্যে তিনি আইনি ও প্রাতিষ্ঠানিক কাঠামো সুদৃঢ়করণ এবং নারী-পুরুষ নির্বিশেষে পারস্পরিক সহযোগিতামূলক পরিবেশ সৃষ্টির উপর জোর দেন। প্রতিমন্ত্রী বলেন, বাংলাদেশে নারী ও শিশুর প্রতি নিষ্ঠুরতা, বাল্যবিবাহ, যৌতুক প্রথা, নারী ও শিশু পাচার এবং পারিবারিক সহিংসতা প্রতিরোধে পর্যাপ্ত আইনি কাঠামো রয়েছে। জাতীয় সংসদ গণসচেতনতা সৃষ্টির মধ্য দিয়ে নারীর প্রতি সহিংতা প্রতিরোধে গুরুত্বপূর্ণ ভূমিকা পালন করছে। মানবাধিকার ও জেন্ডার সমতার বিষয়সমূহ স্কুল পাঠ্যসূচিতে অন্তর্ভুক্ত করা হয়েছে। জাতিসংঘে জর্জিয়ার স্থায়ী প্রতিনিধির সভাপতিত্বে উক্ত ফোরামে আরো বক্তব্য রাখেন আন্তর্জাতিক আদিবাসী নারী ফোরামের প্রেসিডেন্ট মিস্ টারসিলিয়া রিভেরা জিয়া এবং হোয়াইট রিবন ক্যাম্পেইনের নির্বাহী পরিচালক মি. টোড মিনারসন। জাতিসংঘে বাংলাদেশের স্থায়ী প্রতিনিধি ড. আবুল মোমেন এতে উপস্থিত ছিলেন। -প্রেস বিজ্ঞপ্তি



480829,496646
৭০ হাজার একর জমির সেচ সংকট নিরসন
অন্যান্য
প্রকাশ : ১৪ ডিসেম্বর ২০১২, ২১:০৮
চলতি ইরি-বোরো মৌসুম থেকে কক্সবাজারের চকরিয়া ও পেকুয়া উপজেলার প্রায় ৭০ হাজার একর জমির চাষাবাদে আর সেচ সংকট থাকছে না। মাতামুহুরী নদীর বাঘগুজারা ও পালাকাটায় নতুন দুইটি রাবার ড্যামের নির্মাণ কাজসম্পন্ন হওয়ায় শত কোটি টাকারও বেশি মূল্যের ধান উত্পাদনের দ্বার উন্মোচিত হয়েছে। এর মাধ্যমে প্রায় ৭ লাখ জনসংখ্যা অধ্যুষিত ওই দুই উপজেলায় খাদ্য নিরাপত্তা নিশ্চিত হওয়ার পাশাপাশি পরিবেশগত সুফল পাওয়া যাবে বলে আশা করা হচ্ছে।
জেলা পানি উন্নয়ন বোর্ড সূত্র জানায়,বর্তমান সরকার ক্ষমতায় আসার পর প্রায় ৫২ কোটি টাকা ব্যয়ে রাবার ড্যাম দু’টি নির্মাণ করা হয়। ২০০৯ সালের জানুয়ারিতে ২৯ কোটি টাকা ব্যয়ে বাঘগুজারা পয়েন্টে ও ২৩ কোটি টাকা ব্যয়ে রামপুর পালাকাটা পয়েন্টে ড্যামের কাজ শুরু হয়। গত বছর পালাকাটা পয়েন্টে এবং চলতি বছরের জুন মাসে বাঘগুজারা পয়েন্টের কাজ প্রায় সম্পন্ন হয়েছে। কক্সবাজার পাউবো’র নির্বাহী প্রকৌশলী মো. মাঈনউদ্দিন জানান, চলতি শুষ্ক মৌসুম থেকেই কৃষকেরা এ ড্যাম দু’টির সুবিধা সরাসরি ভোগ করতে পারবেন।
জানা গেছে, ১৯৭২ সালে সর্বপ্রথম বঙ্গবন্ধু সরকার সবুজ বিপ্লবের আওতায় মাতামুহুরী নদীতে উজান থেকে নেমে আসা পানি ধরে রেখে ইরি চাষের সূচনা করে। এ জন্য ভাঙ্গার মুখে স্থায়ী বাঁধ নির্মাণ করে মাতামুহুরী নদীর একটি গতিপথ বন্ধ করে দেয়া হয়। অপর গতিপথটি বেতুয়াবাজার নামক স্থানে গিয়ে আবার ২টি শাখায় বিভক্ত হয়ে পড়ে। একটি বাঘগুজারা হয়ে, অন্যটি পালাকাটা হয়ে মহেশখালী চ্যানেল দিয়ে বঙ্গোপসাগরে মিলিত হয়েছে।
সূচনালগ্ন থেকে নদীর বাঘগুজারা, পালাকাটা ও সোনাইছড়ি খালে অস্থায়ী মাটির বাঁধ নির্মাণ করে ইরি-বোরো চাষাবাদ করা হতো। এজন্য প্রতিবছর সরকারি বরাদ্দের দিকে তাকিয়ে থাকতে হতো। ফলে প্রায় প্রত্যেক বছর সময় মতো বাঁধ নির্মিত না হওয়ায় কাঙ্ক্ষিত পরিমাণ জমিতে চাষাবাদ করা সম্ভব হতো না। কিংবা বিলম্বে চাষাবাদ করলেও অকাল বৃষ্টি বা বাঁধ ভেঙ্গে হাজার হাজার একর জমির ধান বিনষ্ট হতো। এতে কৃষকরা মারাত্মক ক্ষতির সম্মুখীন হতেন। আবার কোন কোন বছর দেখা গেছে, চাষাবাদ করার পর প্রয়োজনীয় মিঠা পানি সংরক্ষণ সম্ভব না হওয়ায় চাষাবাদকৃত হাজার হাজার একরের ইরি ক্ষেত নষ্ট হয়ে গেছে। এনিয়ে ওই দুই উপজেলার কৃষকরা প্রতি বছরই উদ্বেগের মধ্যে দিন কাটাতেন। বৃহত্ দু’টি রাবার ড্যাম নির্মিত হওয়ায় তাদের উদ্বেগ-উত্কণ্ঠার অবসান হলো বলে মন্তব্য করেছেন চকরিয়া উপজেলা চেয়ারম্যান রেজাউল করিম এবং পেকুয়া উপজেলা চেয়ারম্যান শাফায়াত আজিজ রাজু।



480830,496647
ভান্ডারিয়ায় প্রতিপক্ষের ছোঁড়া দাহ্য পদার্থে গৃহবধূ অগ্নিদগ্ধ
অন্যান্য
প্রকাশ : ১৪ ডিসেম্বর ২০১২, ২১:০৮
উপজেলার চিংগুড়িয়া ভিটাবাড়ীয়া গ্রামের আজমল খানের স্ত্রী সুমী আক্তারকে (২৪) বৃহস্পতিবার প্রতিপক্ষ দাহ্য পদার্থ দিয়ে ঝলসে দিয়েছে বলে অভিযোগ পাওয়া গেছে। স্থানীয় সূত্রে জানা গেছে, গতকাল সন্ধ্যায় সুমী রান্না ঘরে কাজ করার সময় কে বা কারা তার শরীরে তরল দাহ্য পদার্থ নিক্ষেপ করে। এ সময় তার সমস্ত শরীর আগুনে পুড়ে ঝলসে যায়। তাত্ক্ষণিকভাবে তাকে ভান্ডারিয়া হাসপাতালে নিয়ে গেলে প্রাথমিক চিকিত্সার পর বরিশাল শেবাচিম হাসপাতালে প্রেরণ করা হয়। ভান্ডারিয়া হাসপাতালের মেডিক্যাল অফিসার ডা. ইখতিয়ার আহসান জানান, তার সমস্ত শরীর আগুনে ঝলসে গেছে। তার অবস্থা আশংকাজনক। ভান্ডারিয়া থানার উপ-পরিদর্শক আ. হক জানান, পারিবারিক বিরোধকে কেন্দ্র করে তার সাবেক স্বামী অথবা বর্তমান স্বামী দুজনার যে কেউ এ ঘটনার সঙ্গে জড়িত বলে ধারণা করা হচ্ছে।



480831,496648
ঢাকা বিশ্ববিদ্যালয়ে শহীদ বুদ্ধিজীবী দিবস পালন
অন্যান্য
প্রকাশ : ১৪ ডিসেম্বর ২০১২, ২১:০৯
নানা আয়োজনে ঢাকা বিশ্ববিদ্যালয়ে শহীদ বুদ্ধিজীবী দিবস পালিত হয়েছে। গতকাল শুক্রবার দিবসটি উপলক্ষে অনুষ্ঠিত কর্মসূচিগুলোতে যুদ্ধাপরাধের বিচার দ্রুত সম্পন্ন করার তাগিদ দেন বিশ্ববিদ্যালয়ের শিক্ষক-শিক্ষার্থীরা।
গতকাল সকালে বিশ্ববিদ্যালয়ের প্রধান প্রধান ভবনে কালো পতাকা উত্তোলন করা হয়। সকাল সাড়ে ৭টায় বিশ্ববিদ্যালয়ের শিক্ষক, ছাত্র-ছাত্রী, কর্মকর্তা ও কর্মচারীরা অপরাজেয় বাংলার পাদদেশ থেকে মিছিল নিয়ে বিশ্ববিদ্যালয় কেন্দ্রীয় মসজিদ প্রাঙ্গণস্থ কবরস্থান, জগন্নাথ হল প্রাঙ্গণস্থ স্মৃতিসৌধ ও বিভিন্ন আবাসিক এলাকার স্মৃতিসৌধে পুষ্পস্তবক অর্পণ করেন। এরপর তারা মিরপুর শহীদ বুদ্ধিজীবী স্মৃতিসৌধে গমন ও পুষ্পস্তবক অর্পণ করেন। সকাল সাড়ে ১১টায় বিশ্ববিদ্যালয়ের ভিসি অধ্যাপক আ আ ম স আরেফিন সিদ্দিকের সভাপতিত্বে ছাত্র-শিক্ষক কেন্দ্রের (টিএসসি) মিলনায়তনে আলোচনা সভা এবং বাদ জুমআ বিশ্ববিদ্যালয়ের কেন্দ্রীয় মসজিদসহ বিভিন্ন হল মসজিদ ও উপাসনালয়ে শহীদ বুদ্ধিজীবীদের আত্মার মাগফেরাত কামনা করে দোয়া অনুষ্ঠিত হয়।
এদিকে ১৬ ডিসেম্বরে মহান বিজয় দিবস উপলক্ষে আজ শনিবার সকাল ১১টায় বিশ্ববিদ্যালয়ে ‘বিজয় শোভাযাত্রা’ বের করবে শিক্ষক-শিক্ষার্থী-কর্মকর্তা-কর্মচারীরা। অপরাজেয় বাংলার পাদদেশ থেকে শোভাযাত্রাটি শুরু হয়ে স্বাধীনতা চত্বরে গিয়ে শেষ হবে।



480832,496649
গোয়াইনঘাটে নিজ বন্দুকের গুলিতে কনস্টেবল নিহত
অন্যান্য
প্রকাশ : ১৪ ডিসেম্বর ২০১২, ২১:০৯
সিলেটের গোয়াইনঘাট থানায় বুকে গুলিবিদ্ধ হয়ে কনস্টেবল রায়হান আহমদ (২২) মারা গেছেন। সিলেটের পুলিশ সুপার সাখাওয়াত হোসেন জানান, রায়হান তার নিজ বন্দুকের গুলিতে মারা গেছেন। গত বৃহস্পতিবার হরতালে দায়িত্ব পালন শেষে সন্ধ্যায় থানায় ফেরার পর থানা ভবনের দু’তলায় সিঁড়ি বেয়ে ওঠার সময় অসতর্কতায় নিজের বন্দুকের গুলিতে আহত হন। আশংকাজনক অবস্থায় তাকে সিলেট ওসমানী হাসপাতালে নিয়ে গেলে রাত ৮টার দিকে তার মৃত্যু হয়। তার বাড়ি হবিগঞ্জের মাধবপুর উপজেলায়। সূত্র জানায়, রায়হান ট্রেনিং শেষ করে মাত্র দুই মাস আগে চাকরিতে যোগ দেন।



480833,496650
চট্টগ্রাম বিশ্ববিদ্যালয়ে ২৬তম ব্যাচের মিলনমেলা
অন্যান্য
প্রকাশ : ১৪ ডিসেম্বর ২০১২, ২১:০৯
‘চলরে আবার শাটল ট্রেনে, মধুর একখান গান ধরি। চলরে আবার জারুল তলায়, গল্প করে প্রাণ ভরি’ শ্লোগানকে সামনে রেখে গতকাল শুক্রবার পালিত হয়েছে চট্টগ্রাম বিশ্ববিদ্যালয়ের ২৬তম ব্যাচের পুনর্মিলনী ‘মিলনমেলা’। নগরীর আগ্রাবাদ শিশুপার্কে এ অনুষ্ঠান উদযাপিত হয়। এ উপলক্ষে পালন করা হয়েছে বিভিন্ন কর্মসূচি। এর মধ্যে রয়েছে বিশ্ববিদ্যালয় জীবনের স্মৃতিচারণ, অনুভূতি প্রকাশ, স্মরণিকা বিতরণ, মধ্যাহ্ন ভোজ, সাংস্কৃতিক অনুষ্ঠান, র্যাফেল ড্র, সাংস্কৃতিক অনুষ্ঠান এবং পুরস্কার বিতরণ।
মিলন মেলায় এসে বিশ্ববিদ্যালয় জীবনের স্মৃতিচারণ করতে গিয়ে মিজানুর রহমান মজুমদার বলেন, বিশ্ববিদ্যালয় জীবনের শাটল ট্রেনের সেই গান এখনো মনে পড়ে। শাটল ট্রেন এখনো দেখি কিন্তু সেই গান শুনতে না পারায় মাঝে মাঝে মনের মধ্যে সত্যিই ব্যাকুলতা জাগে।
বিশ্ববিদ্যালয় জীবনের স্মৃতি তুলে ধরে আবেগাপ্লুত হয়ে সাজেদা রুমা বলেন, বাচ্চাদের পরীক্ষা থাকা সত্ত্বেও বন্ধুদের টানে ঢাকা থেকে ছুটে আসলাম।
মিলনের সুরে আসা ড. নসিম হাসান জানান, এখন শিক্ষকতা করছি বিশ্ববিদ্যালয়েই। সবই আগের মত আছে কিন্তু সেই বন্ধুরা নেই। আজ বন্ধুদের সবাইকে একসাথে পেয়ে আনন্দ লাগছে। মিলন মেলায় এসে নিজের অনুভূতি প্রকাশ করে আবু বকর রাহাত বলেন, এতদিন পর সবার একসাথে হওয়া সত্যিই অনেক আনন্দের।
দিনাজপুর থেকে ছুটে আসা জেসমিন আক্তার তানিশা বলেন, প্রথমবার আসতে পারেনি, তাই এবার ১৫ বছর পর দেখা হওয়ায় সত্যিই অনেক ভাল লাগছে। পুনর্মিলনী উপলক্ষে আয়োজিত সাংস্কৃতিক অনুষ্ঠানের সঙ্গীত পরিবেশন করেন বিশ্ববিদ্যালয়ের ২৬তম ব্যাচের ইকবাল পিন্টু, অনন্য ও তার নাচের দল, কণ্ঠশিল্পী মুনমুন ও রুমা খান। এছাড়া আয়োজন করা হয় আলোচনাসভার। এতে প্রধান অতিথি ছিলেন চট্টগ্রাম বিশ্ববিদ্যালয়ের সাবেক উপাচার্য প্রফেসর আব্দুল মান্নান, বিশেষ অতিথি ছিলেন প্রফেসর মো. সিকান্দার খান, প্রফেসর ড. তোফায়েল আহমেদ প্রমুখ।
প্রধান অতিথির বক্তব্যে প্রফেসর আব্দুল মান্নান বলেন, একমাত্র শিক্ষার মাধ্যমেই একটি জাতি তার স্বকীয়তা তুলে ধরতে পারে। মুক্তিযুদ্ধের ৪১ বছর পর আমাদের এ উদীয়মান জাতিকে উন্নত দেশে পরিণত করতে একটি শক্তিশালী শিক্ষিত যুব সমাজই যথেষ্ট।



480834,496651
আনোয়ারুল সভাপতি কুশমত সম্পাদক
অন্যান্য
প্রকাশ : ১৪ ডিসেম্বর ২০১২, ২১:১০
ঠাকুরগাঁওয়ের রানীশংকৈল পৌর শহরের দেওয়ান মার্কেটে অস্থায়ী কার্যালয়ে রানীশংকৈল প্রেসক্লাবের দ্বি-বার্ষিক নির্বাচন সম্প্রতি অনুষ্ঠিত হয়। এতে পুনরায় অধ্যাপক আনোয়ারুল ইসলাম (দৈনিক ইত্তেফাক, সভাপতি এবং কুশমত আলি (দৈনিক তিস্তা) সাধারণ সম্পাদক নির্বাচিত হন। কমিটির অন্য পদে নির্বাচিতরা হলেন- সহ-সভাপতি ছবিকান্ত দেব (দৈনিক খবর একদিন), সহ-সম্পাদক রুহুল আমীন (দৈনিক আজকের সংবাদ), সাংগঠনিক সম্পাদক হুমায়ুন কবীর চৌধুরী (মাসিক আদর্শ নারী), সাংস্কৃতিক সম্পাদক আবুল কালাম আজাদ (দৈনিক অন্তরকণ্ঠ), সদস্য অধ্যক্ষ আইয়ুব আলী (দৈনিক সংগ্রাম), সদস্য পেয়ার আলী (দৈনিক জনমত), সদস্য খুরশিদ আলম শাওন (সাপ্তাহিক গাজী), সদস্য নূরুল হক (দৈনিক উত্তরা)। নির্বাচন পরিচালনা করেন কমিটির আহ্বায়ক অধ্যক্ষ আইয়ুব আলী।



