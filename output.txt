482513,498330
দক্ষিণ কোরিয়ার প্রেসিডেন্ট নির্বাচন
মতামত
প্রকাশ : ২২ ডিসেম্বর ২০১২, ২১:৩০
দক্ষিণ কোরিয়ায় গত বুধবার প্রেসিডেন্ট নির্বাচন অনুষ্ঠিত হয়। নির্বাচনে ৫১.৬ শতাংশ ভোট পাইয়া প্রেসিডেন্ট নির্বাচিত হইয়াছেন ক্ষমতাসীন স্যানুরি দলের প্রার্থী পার্ক জিউন-হাই। তিনি ২০০৪-২০০৬ এবং ২০১১-১২ অবধি এই দলটির (পূর্বনাম গ্র্যান্ড ন্যাশনাল পার্টি) চেয়ারম্যান হিসাবে দায়িত্ব পালন করিয়া আসিতেছেন। জিউন-হাই তাহার নিকটতম প্রতিদ্বন্দ্বী ডেমোক্রেটিক ইউনাইটেড পার্টির নেতা মুন জায়ে ইনকে স্বল্প ব্যবধানে পরাজিত করেন। মুন পান ৪৮.৯ শতাংশ ভোট। ইতোমধ্যে তিনি পরাজয় স্বীকার করিয়া নিয়াছেন। উল্লেখ্য, বিজয়ী জিউন-হাই সাবেক সেনাশাসক পার্ক চাং হির মেয়ে। তিনি ১৯৬৩-১৯৭৯ সাল পর্যন্ত একটানা ১৬ বত্সর দক্ষিণ কোরিয়ার প্রেসিডেন্ট ছিলেন। তাহারই কন্যা বর্তমান প্রেসিডেন্ট লি-মুয়ুং বাকের স্থলাভিষিক্ত হইবেন। আগামী ২৫ ফেব্রুয়ারি ২০১৩ সালে তিনি আনুষ্ঠানিকভাবে ক্ষমতা গ্রহণ করিবেন বলিয়া জানা গিয়াছে।
পার্ক জিউন-হাইয়ের বিজয় কয়েকটি কারণে তাত্পর্য বহন করে। প্রথমত বর্তমানে পূর্ব এশিয়ার রাজনৈতিক নেতৃত্বে পালাবদলের হাওয়া লাগিয়াছে। চীন ও জাপানের পর এবার দক্ষিণ কোরিয়াও পাইতেছে নূতন নেতৃত্ব। ইহাতে সহযোগিতার ভিত্তিতে পারস্পরিক সম্পর্ক জোরদার হইতে পারে। দ্বিতীয়ত তিনি দক্ষিণ কোরিয়ার ইতিহাসে এই প্রথম নারী প্রেসিডেন্ট নির্বাচিত হইয়াছেন। পৃথিবীর বিভিন্ন দেশের রাজনীতিতে নারীর অংশগ্রহণের হার তুলনামূলক এখনও কম। তবে যেসব দেশে ঐতিহ্যবাহী রাজনৈতিক দল ও পরিবার আছে, সেখানে জনদাবির কারণে রাজনীতিতে ক্রমশ নারীর ভূিমকা বাড়িতেছে। ইহাকে নারী জাগরণের দৃষ্টান্ত হিসাবে সেভাবে উপস্থাপন না করা গেলেও রক্ষণশীল সমাজে একজন নারী দেশের প্রধান নির্বাহী হইতে পারিতেছেন ইহাই বড় কথা। তৃতীয়ত জিউন-হাইয়ের বাবা পার্ক চাং হিকে অনেকে স্বৈরাচার হিসাবে জানেন। তাহার শাসনামলে তিনি মানবাধিকার রক্ষার প্রতি কোনরূপ তোয়াক্কা করিতেন না বলিয়া অভিযোগ রহিয়াছে। তবে তাহার সময় ব্যাপক অর্থনৈতিক উন্নয়নের ব্যাপারে কোন দ্বিমত নাই। বর্তমানে দক্ষিণ কোরিয়ার অর্থনৈতিক অবস্থা আশাব্যঞ্জক নহে। ব্যাংক অব কোরিয়ার গত অক্টোবরের হিসাব অনুযায়ী প্রবৃদ্ধির হার মাত্র ২.৪ শতাংশ। দারিদ্র্যের হার ১০ ভাগ। ইহাছাড়া দেশটিতে বেকারত্ব ও ধনী-গরীবের বৈষম্য ক্রমবর্ধমান। দক্ষিণ কোরিয়ার অর্থনীতি বহুলাংশে বিদেশনির্ভর হওয়ায় বৈশ্বিক মন্দার অভিঘাত হইতে এখনও বাহির হইয়া আসিতে পারে নাই। তাই জনগণ অর্থনৈতিক মুক্তির জন্যই চাং হির কন্যাকে প্রেসিডেন্ট হিসাবে বাছিয়া নিয়াছেন এমন ধারণা পোষণ করা অমূলক হইবে না।
মার্কিন প্রেসিডেন্ট বারাক ওবামা দক্ষিণ কোরিয়ার নবনির্বাচিত প্রেসিডেন্টকে অভিনন্দন জানাইয়াছেন এবং দ্বিপাক্ষিক, আঞ্চলিক ও বৈশ্বিক ইস্যুতে উভয় দেশের সম্পর্ক আরও বাড়িবে বলিয়া আশাবাদ ব্যক্ত করিয়াছেন। প্রকৃতপক্ষে দ্বিতীয় বিশ্বযুদ্ধের পর হইতেই আমেরিকার সহিত এই দেশটির সম্পর্ক ওতপ্রোতভাবে জড়িত। বিশেষত এশিয়া-প্যাসেফিক অঞ্চলে শান্তি ও নিরাপত্তা প্রতিষ্ঠায় যুক্তরাষ্ট্র-দক্ষিণ কোরিয়া মৈত্রী প্রধান ভূমিকা পালন করিতেছে। তাই অর্থনৈতিক চ্যালেঞ্জ মোকাবেলা, উত্তর কোরিয়া ইস্যু ও পশ্চিমা বিশ্বের সহিত সম্পর্ক ধরিয়া রাখাটাই তাহার প্রধান কর্তব্য বলিয়া বিবেচিত হইবে।



482514,498331
প্রথম বিভাগ দাবা শুরু আজ
খেলা
প্রকাশ : ২২ ডিসেম্বর ২০১২, ২১:৩১
প্রথম বিভাগ দাবা লিগ আজ রবিবার বিকাল তিনটায় দাবা কক্ষে শুরু হবে। ১০টি দল লিগে অংশগ্রহণ করছে। এরা হলো-লিওনাইন চেস ক্লাব, বসির মেমোরিয়াল চেস ক্লাব, মহাখালী প্রদীপ সংঘ, টয়োটা মোটরস দাবা ক্লাব, গোপালগঞ্জ চেস ক্লাব, প্রতিভা দাবা গোষ্ঠী, অগ্রণী ব্যাংক লিমিটেড, দুরন্ত রাজশাহী চেস একাডেমি, বেস্ট এয়ার চেস ক্লাব, সোনালী ব্যাংক ক্রীড়া ও বিনোদন ক্লাব। শীর্ষস্থান পাওয়া দুটি দল ২০১৩ সালের প্রিমিয়ার দাবা লিগে খেলার সুযোগ পাবে এবং সর্বনিম্ন দুটি দল নেমে যাবে দ্বিতীয় বিভাগে।



482515,498332
সমুদ্রসীমা সংক্রান্ত বিরোধ
দক্ষিণ চীন সাগর প্রসঙ্গ
মতামত
প্রকাশ : ২২ ডিসেম্বর ২০১২, ২১:৩১
ই. এইচ. কার, তার বাস্তববাদী দৃষ্টিভঙ্গি থেকে আন্তর্জাতিক সম্পর্ককে যেভাবে বিশ্লেষণ করেছিলেন তার প্রতিফলন আমরা আজ আন্তর্জাতিক সম্পর্কের ধারায় দেখতে পাই। দ্বিতীয় বিশ্বযুদ্ধ পরবর্তীকালে উদারবাদীরা রাষ্ট্রগুলোর মধ্যে পারস্পরিক সমঝোতামূলক স্বার্থের দৃষ্টিকোণ থেকে আন্তর্জাতিক সম্পর্ককে বিবেচনা করে থাকলেও ই. এইচ. কার উদারবাদীদের এরূপ ধারণার সমালোচনাপূর্বক মন্তব্য করেন যে, আন্তর্জাতিক সম্পর্কের পরিধিটা মূলত দুই বা ততোধিক দেশ এবং জনগণের মধ্যকার স্বার্থের দ্বন্দ্ব দ্বারা বিস্তৃত, যেখানে কিছু রাষ্ট্র অধিক ক্ষমতাধর থাকবে এবং অধীনস্ত রাষ্ট্রগুলো নিজেদের জাতীয় স্বার্থ নিশ্চিত করার জন্য চেষ্টা করতে থাকবে। যার দরুন রাষ্ট্রগুলোর মধ্যে জাতীয় স্বার্থ রক্ষার জন্য এ ধরনের দ্বন্দ্বের সৃষ্টি হবে। আর তাই ই. এইচ. কারের মতে, আন্তর্জাতিক সম্পর্কটা মূলত সহযোগিতার নয়, বরং স্বার্থগত দ্বন্দ্বের। আর এরই বাস্তবিক উদাহরণ হিসেবে দক্ষিণ চীন সাগরের সমুদ্রসীমা সংক্রান্ত বিরোধ নিয়ে রাষ্ট্রগুলোর মধ্যে আধিপত্য বিস্তারকে কেন্দ্র করে চলমান দ্বন্দ্বের কথা উল্লেখ করা যেতে পারে। দক্ষিণ চীন সাগর নিয়ে সমুদ্রসীমা সংক্রান্ত বিরোধ এদিকে যেমন আন্তর্জাতিক দ্বিপাক্ষিক সম্পর্ককে প্রভাবিত করছে তেমনি আবার দক্ষিণ-পূর্ব এশিয়ার আঞ্চলিক সংস্থা আসিয়ানভুক্ত দেশগুলোর সাথে চীনের সম্পর্কের ক্ষেত্রেও প্রভাব বিস্তার করছে। যদিও ১৯৭৪ সাল থেকে স্প্রাটলী দ্বীপপুঞ্জের উপর চীন তার আধিপত্য বজায় রেখেছে কিন্তু তাইওয়ান, ভিয়েতনাম, ফিলিপাইনস, মালয়েশিয়া এবং ব্রুনাই এই পাঁচটি রাষ্ট্রও উক্ত দ্বীপপুঞ্জের উপর নিজেদের অধিকার দাবি করছে। আর এর ফলেই এই ছয়টি দেশের মধ্যে সমুদ্রসীমা সংক্রান্ত বিরোধ আঞ্চলিক দ্বন্দ্বের অন্যতম কারণ হয়ে দাঁড়িয়েছে। প্রসঙ্গত উল্লেখ্য, চীন এশীয় অঞ্চলের একমাত্র পরাক্রমশালী শক্তি হিসেবে নিজেকে প্রতিষ্ঠিত করতে চায়। আর এরূপ লক্ষ্যকে সামনে রেখেই চীন প্রয়োজনে দক্ষিণ চীন সাগরে নিজের আধিপত্য বজায় রাখার জন্য সামরিক শক্তিরও ব্যবহার করছে। ধারণা করা যায়—অর্থনৈতিক, কৌশলগত এবং রাজনৈতিক স্বার্থের মতো বিষয়গুলো দক্ষিণ চীন সাগরের সমুদ্রসীমা সংক্রান্ত বিরোধকে আরো জটিলতর করে তুলেছে। দক্ষিণ চীন সাগরে নিজেদের আধিপত্য বিস্তারকে কেন্দ্র করে চীনের সাথে দক্ষিণ-পূর্ব এশিয়ার দেশগুলোর মধ্যকার দ্বন্দ্ব ক্রমেই বৃদ্ধি পাচ্ছে। ক্রমবর্ধমান এরূপ দ্বন্দ্বের ফলে আঞ্চলিক অস্থিরতার মাত্রাও বেড়েছে অনেকখানি।
আন্তর্জাতিক এবং আঞ্চলিক উভয় প্রকার বাণিজ্যের ক্ষেত্রেই দক্ষিণ চীন সাগর অত্যন্ত গুরুত্বপূর্ণ। তাছাড়া সমুদ্রগর্ভে প্রাকৃতিক সম্পদের মজুদও দক্ষিণ চীন সাগরের বাণিজ্যিক গুরুত্ব বাড়িয়েছে। কৌশলগত দিক থেকে দক্ষিণ চীন সাগরের অবস্থান বেশ তাত্পর্যপূর্ণ। আর তাই চীন শুরু থেকেই নিজের আধিপত্য বিস্তারের চেষ্টা চালিয়ে যাচ্ছে মূলত দক্ষিণ চীন সাগরের স্প্রাটলী দ্বীপপুঞ্জে নিজের অধিকার নিশ্চিত করার লক্ষ্যে। ধারণা করা যায়, যদি চীন দক্ষিণ চীন সাগরে আইনগতভাবে নিজের অধিকার নিশ্চিত করতে সক্ষম হয় তাহলে দক্ষিণ-পূর্ব এশীয় অঞ্চলের দেশ ভিয়েতনাম, মালয়েশিয়া, ফিলিপাইনস এবং ব্রুনাইয়ের উপর নিজের কর্তৃত্ব বজায় রাখতে পারবে যা কি-না পরবর্তীকালে আঞ্চলিক শক্তি হিসেবে চীনের অবস্থানকে নিশ্চিত করবে। আর তাই চীন চাচ্ছে সমুদ্রসীমা সংক্রান্ত বিরোধগুলোর একটি দ্বিপাক্ষিক সমাধান, যেখানে ভিয়েতনাম এবং ফিলিপাইনস চাচ্ছে আমেরিকা এবং আসিয়ানের মধ্যস্ততা। প্রসংগত: উল্লেখ্য যে, স্নায়ু যুদ্ধ শেষ হওয়ার পূর্ববর্তী সময়কাল পর্যন্ত আসিয়ান দক্ষিণ চীন সাগরে চীনের আধিপত্য বিস্তারের ব্যাপারে নিশ্চুপ ছিল। এমনকি ১৯৭৪ এবং ১৯৮৮ সালের দিকে ভিয়েতনামের কাছ থেকে স্প্রাটলী ও প্যারাসেল দ্বীপপুঞ্জের নিয়ন্ত্রণ নিজের অধীনে নেয়ার জন্য চীন শক্তির ব্যবহার করলেও আসিয়ান এ ব্যাপারে চীনকে দায়ী না করে বরং চুপ ছিল। পরবর্তীকালে দ্বন্দ্বের পরিধি ব্যাপকতর হলে ১৯৯২ সালের জুলাই মাসে আসিয়ানের ২৫ তম মন্ত্রিসভার বৈঠকে আসিয়ান ডিক্লিয়ারেশন অন দ্যা সাউথ চায়না সি গ্রহণ করা হয়। যদিও আসিয়ানভুক্ত দেশগুলো রাষ্ট্রীয় নিরাপত্তা নিশ্চিত করার লক্ষ্যে আসিয়ান দক্ষিণ চীন সাগরকে কেন্দ্র করে বিরাজমান দ্বন্দ্বগুলোর একটা শান্তিপূর্ণ সমাধানের চেষ্টা করছে কিন্তু পক্ষান্তরে তা আসিয়ান কর্তৃক এরূপ পদক্ষেপ দক্ষিণ-পূর্ব এশীয় দেশগুলোর মধ্যকার আঞ্চলিক একাত্মতার উপর কিছুটা প্রভাব ফেলছে। প্রসঙ্গত বলা যায় যে, যদিও দক্ষিণ চীন সাগর দক্ষিণ-পূর্ব এশীয় অঞ্চলের দেশগুলোর মধ্যে সংযোগস্থল হিসেবে কাজ করছে কিন্তু একই সাথে তা উক্ত অঞ্চলের দেশগুলোর মধ্যে এক ধরনের বিভাজনও তৈরি করছে। দক্ষিণ-পূর্ব এশীয় অঞ্চলের যে সকল দেশের জাতীয় স্বার্থ সমুদ্রসীমা সংক্রান্ত বিরোধের সাথে সরাসরি জড়িত না তারা চীনের সাথে প্রত্যক্ষ কোন বিরোধে যাওয়ার ব্যাপারে বা চীনের সাথে তাদের প্রতিবেশী রাষ্ট্রের বিরাজমান দ্বন্দ্বের ব্যাপারে অনেকটাই উদাসীন। কেননা দক্ষিণ এশীয় অঞ্চলে একমাত্র অর্থনৈতিক শক্তি হিসাবে উদীয়মান রাষ্ট্র চীনের সাথে দ্বিপাক্ষিক সম্পর্ক ঘনিষ্ঠ করার ব্যাপারে তারা অধিক আগ্রহী। এরূপ পরিস্থিতিতে দক্ষিণ চীন সাগরে বিরাজমান সমুদ্রসীমা সংক্রান্ত বিরোধ নিষ্পত্তির ক্ষেত্রে আসিয়ান এককভাবে কতটুকু কার্যকর ভূমিকা রাখতে পারবে তা বিবেচনা করার মত বিষয়। অনেকটা ভূ-কৌশলগত কারণে চীন দক্ষিণ চীন সাগরের উপর নিজের অধিকার দাবি করে আসছে। আর এজন্যেই হয়ত চীন তার সামরিক বাহিনীকে আরো সুসজ্জিত করছে। অন্যদিকে নৌ ও বিমান উড্ডয়নের জন্য এই স্থানকে নিরাপদ রাখা ও এই সমুদ্রপথকে কোন দেশের প্রভাবমুক্ত রাখার ক্ষেত্রে আমেরিকার নৌ-কৌশলগত স্বার্থও কাজ করছে। তাই বলা যেতে পারে চীন ও যুক্তরাষ্ট্র উভয় দেশই এখন এশিয়া প্রশান্ত মহাসাগরীয় অঞ্চলসহ পারস্য উপসাগরে নৌ ও বিমান বাহিনীকে চালনার জন্য দক্ষিণ চীন সাগরকে ট্রানজিট পয়েন্ট হিসাবে ব্যবহার করতে চায়।
মূলত প্যারাসেল দ্বীপপুঞ্জ ম্যাকলেসফিল্ড এলাকা হচ্ছে বিবাদের মূল কেন্দ্রবিন্দু। অন্যদিকে কেবলমাত্র স্প্রাটলী দ্বীপপুঞ্জের মালিকানা নিয়েই এ অঞ্চলের ছয়টি দেশের মধ্যে বিবাদ রয়েছে। সাম্প্রতিককালে কোরিয়া ও জাপানের মধ্যে তাকেশিমা দ্বীপপুঞ্জ নিয়ে উত্তেজনা বিরাজ করছে এবং দিয়ায়ুটাল দ্বীপপুঞ্জ নিয়ে জাপান, চীন ও তাইওয়ানের মধ্যে নতুন দ্বন্দ্ব জন্ম নিয়েছে। সমুদ্রগর্ভে সম্পদের প্রাচুর্যতা নিয়ে চীন এবং অন্য রাষ্ট্রগুলো আজ যে বিবাদে জড়িয়েছে তার ফলে অনাগত ভবিষ্যতে সম্পদের অপ্রতুলতা দেখা দিলে দক্ষিণ চীন সাগরের উক্ত স্থানগুলো নিয়ে হয়ত প্রত্যেকটি রাষ্ট্র মুখোমুখি অবস্থানে চলে আসবে। তেলসমৃদ্ধ স্প্রাটলী দ্বীপপুঞ্জের উপর এর আশেপাশের ছয়টি দেশ নিজেদের আইনগত অধিকার দাবি করে আসছে। এদের মধ্যে চীন, ভিয়েতনাম এবং তাইওয়ান সম্পূর্ণ দ্বীপপুঞ্জের উপর নিজেদের অধিকার দাবি করে। আজ দক্ষিণ চীন সাগর মূলত একটি কৌশলগত কোরিডোর হিসেবে চিহ্নিত। জাপান, কোরিয়া এবং চীনের নিকট এটি খুবই গুরুত্বপূর্ণ পথ। কেননা মধ্যপ্রাচ্য এবং দক্ষিণ-পূর্ব এশিয়া হতে এসব দেশে তেল ও অন্যান্য পণ্য আনার ক্ষেত্রে এই পথটি ব্যবহার করা হয়। মূলত তিনটি বিশেষ কারণে দক্ষিণ চীন সাগর অত্যন্ত গুরুত্বপূর্ণ। প্রথমত, এটি এমন একটি বিরোধপূর্ণ অঞ্চল যেখানে দক্ষিণ-পূর্ব এশিয়ার কয়েকটি দেশ এবং বাইরের দুটি বৃহত্ শক্তি (জাপান ও আমেরিকা) জড়িত রয়েছে। দ্বিতীয়ত, এখানে তেল ও গ্যাসের প্রচুর মজুত রয়েছে, যা উত্তোলনের মাধ্যমে যে কোন রাষ্ট্রই অর্থনৈতিকভাবে লাভবান হতে পারে। আর সবশেষে, গুরুত্বপূর্ণ এই সমুদ্র পথে যে কোন দ্বন্দ্ব যুক্তরাষ্ট্র এবং জাপানসহ আরো অনেক বৃহত্ শক্তির স্বার্থকে বিপদগ্রস্ত করতে পারে।
 লেখক :সহযোগী অধ্যাপক ও সাবেক বিভাগীয় প্রধান
আন্তর্জাতিক সম্পর্ক বিভাগ, জাহাঙ্গীরনগর বিশ্ববিদ্যালয়।



482516,498333
জুনিয়র কুস্তির ফাইনাল আজ
খেলা
প্রকাশ : ২২ ডিসেম্বর ২০১২, ২১:৩১
২১তম জাতীয় জুনিয়র (বালক ও বালিকা) কুস্তি প্রতিযোগিতায় গতকাল ৭৪ কেজি ওজন শ্রেণীতে ঢাকা জেলার অলি আহমেদ স্বর্ণপদক এবয় একই দলের দীন মোহাম্মদ রৌপ্য পদক পেয়েছেন। তিন দিনব্যাপী জুনিয়র কুস্তির সকল ওজন শ্রেণীর ফাইনাল খেলা আজ বিকালে হ্যান্ডবল স্টেডিয়ামে অনুষ্ঠিত হবে।



482517,498334
বিজয় দিবস কাবাডি
খেলা
প্রকাশ : ২২ ডিসেম্বর ২০১২, ২১:৩১
বর্ডার গার্ড বাংলাদেশ (বিজিবি) বিজয় দিবস কাবাডি টুর্নামেন্টে গতকাল শনিবার প্রথম খেলায় একটি লোনাসহ ৩১-২২ পয়েন্টে ফায়ার সার্ভিস অ্যান্ড সিভিল ডিফেন্সকে হারিয়েছে। দ্বিতীয় খেলায় সেনাবাহিনী দুটি লোনাসহ ৩৪-২০ পয়েন্টে বাংলাদেশ জেলকে হারায়। মুক্তিযুদ্ধ বিষয়ক মন্ত্রণালয়ের পৃষ্ঠপোষকতায় এবং বাংলাদেশ কাবাডি ফেডারেশনের ব্যবস্থাপনায় অনুষ্ঠানরত এ টুর্নামেন্টে আজ লিগ পর্বের শেষ খেলা অনুষ্ঠিত হবে।



482518,498335
থাই প্রধানমন্ত্রীর
বাংলাদেশ সফর
মতামত
প্রকাশ : ২২ ডিসেম্বর ২০১২, ২১:৩২
বাংলাদেশের অনেকে উন্নত চিকিত্সার জন্য প্রায়শ ব্যাংকক গিয়ে থাকেন। শুধু তাই নয়, গত বছর একজন হাজী সাহেবের কাছ থেকে উপহার হিসেবে পেলাম একটি কলম। কলমটি কোন এক গাছের ডাল দিয়ে তৈরি ও দৃষ্টিনন্দন। ভাবলাম, পুণ্যময় মক্কা-মদীনার এই পণ্য পেয়ে ধন্য হলাম। কিন্তু ভাল করে নজর বুলাতে দেখলাম, কলমের গায়ে লেখা- ‘মেড ইন থাইল্যান্ড’। অর্থাত্ এই পণ্যটি সৌদি আরব ঘুরে বাংলাদেশে এসেছে। আমাদের দূরতম প্রতিবেশি দেশ থাইল্যান্ড অর্থনৈতিক উন্নয়নে কতটা অগ্রসর হয়েছে তা এখন সহজেই অনুমেয়।
বদলে যাওয়া এই থাইল্যান্ডের প্রধানমন্ত্রী ইংলাক সিনাওয়াত্রা গতকাল বিকেলে বাংলাদেশে দুইদিনের সফর শেষে রাজধানী ব্যাংককের উদ্দেশ্যে ঢাকা ত্যাগ করেছেন। এর আগে তিনি দক্ষিণ এশিয়ার উদীয়মান শক্তি ভারত সফর করেন। যদিও তিনি দিল্লী হয়ে বাংলাদেশে আসেন, তথাপি তার এই সফর নানা কারণেই গুরুত্বপূর্ণ। দক্ষিণ-পূর্ব এশিয়ায় যে অর্থনৈতিক কর্মযজ্ঞ চলছে, তার সাথে দক্ষিণ এশিয়ার মেলবন্ধন ঘটাটা খুবই জরুরি। আবার উদীয়মান অর্থনীতির দেশ বিনিয়োগের জন্য এমন দেশ চায় যার শ্রম সস্তা ও প্রবৃদ্ধি বিরাজমান। এই পারস্পরিক নির্ভরশীলতাই বাংলাদেশ-থাইল্যান্ড সম্পর্ককে এগিয়ে নেবে।
বাংলাদেশ সফরে ইংলাক সিনাওয়াত্রাকে লাল গালিচা সংবর্ধনা দেওয়া হয়। প্রথমদিন শুক্রবার রাতে আমাদের ব্যবসায়ীদের শীর্ষ সংগঠন এফবিসিসিআই তার সম্মানে নৌশভোজের আয়োজন করে। সেখানে সংগঠনটির সভাপতি কাজী আকরাম উদ্দিন আহমেদ থাইল্যান্ডে বাংলাদেশি পণ্যের শুল্কমুক্ত প্রবেশাধিকার চান। কেননা থাইল্যান্ড থেকে বাংলাদেশের আমদানির পরিমাণই বেশি। আবার থাইল্যান্ড যেসব পণ্য আমদানি করে, তার অনেক পণ্যই বাংলাদেশে রফতানি হয়। এ থেকে বোঝা যায়, ব্যবসায়িক কৌশলের কাছে আমরা থাইল্যান্ডের কাছেও হেরে বসে আছি।
১৯৮৫-৯৬ সালের মধ্যে থাইল্যান্ডে দ্রুত অর্থনৈতিক উন্নয়ন হয়। এখন দেশটি রফতানিপ্রধান দেশে পরিণত হয়েছে। পশ্চিমা বিশ্বের অর্থনৈতিক সংকট থাইল্যান্ডের মতো উদীয়মান দেশের জন্য অপূর্ব সুযোগ সৃষ্টি করে। সে দেশের সরকার দেশি-বিদেশি বিনিয়োগকে উত্সাহিত করার পর অর্থনৈতিক ক্ষেত্রে বিপ্লব সাধিত হয়। সংরক্ষণবাদকে তারা এড়িয়ে যেতে সক্ষম হয়। তাদের অর্থনৈতিক উন্নতির একটি দৃষ্টান্ত দেওয়া যেতে পারে। থাইল্যান্ড এখন পৃথিবীর অন্যতম বৃহত্ ইকো-কার উত্পাদক দেশ। পৃথিবীর নামি-দামি ব্র্যান্ড যেমন মিতসুবিশি, সুজুকি ও হোন্ডা কোম্পানি সেখানে সুদৃঢ় ভিত্তি স্থাপন করেছে। কৃষি থেকে কিভাবে শিল্পোন্নয়নে সফল হওয়া যায়, বাংলাদেশ সেই অভিজ্ঞতা লাভ করতে পারে থাইল্যান্ডের কাছ থেকে।
থাই প্রধানমন্ত্রী আমাদের প্রধানমন্ত্রী শেখ হাসিনার সাথে বৈঠক করেছেন গতকাল। এই বৈঠকের পর উভয় দেশের মধ্যে দুটি সমঝোতা স্মারক সই হয়েছে। একটি হল কৃষি খাতে সহযোগিতা ও অন্যটি দুই পররাষ্ট্র মন্ত্রণালয়ের নিয়মিত বৈঠক অনুষ্ঠানের বিষয়ে। অন্যান্য সরকার প্রধানদের ন্যায় তিনি বিরোধী দলীয় নেত্রীর সাথেও সাক্ষাত্ করেছেন। এতে বোঝা যায়, দীর্ঘমেয়াদে সুসম্পর্ক রক্ষার জন্য থাইল্যান্ড বাংলাদেশকে গুরুত্ব দিচ্ছে। আসলে এশিয়ার সকল দেশই এখন অর্থনৈতিক উন্নয়নকে প্রাধান্য দিচ্ছে। বিশেষ করে কানেকটিভিটি বা যোগাযোগের জন্য প্রয়োজনীয় অবকাঠামো নির্মাণ অগ্রাধিকার পাচ্ছে।
তবে অর্থনৈতিক উন্নয়নের জন্য দরকার রাজনৈতিক স্থিতিশীলতা। থাইল্যান্ড এক্ষেত্রেও এগিয়ে গেছে। দক্ষিণ-পূর্ব এশিয়ার এই দেশটির সমাজ ও রাজনীতির নিয়ন্ত্রক বৌদ্ধ ধর্ম, রাজতন্ত্র (বর্তমানে সাংবিধানিক) ও সামরিক বাহিনী। অনেক চড়াই-উত্রাইয়ের পর এখন দেশটিতে বেসামরিক সরকার ও গণতন্ত্র স্থিতিশীল। ১৯৪৭ থেকে ১৯৯২ সাল পর্যন্ত সামরিক বাহিনী দেশটি শাসন করে। এসময় অনেক অভ্যুত্থান হয়। এরপর ২০০৮ সালে বেসামরিক শাসন ব্যবস্থায় ফেরার পর ক্রমে অবস্থার উন্নতি হয়। এ যাবত্ থাইল্যান্ডের সবচেয়ে জনপ্রিয় প্রধানমন্ত্রী হচ্ছেন থাকসিন সিনাওয়াত্রা। গ্রামাঞ্চলে ও গরীব মানুষের মধ্যে তার জনপ্রিয়তা তুঙ্গে। নির্বাসনে থাকায় ও তার সেই জনপ্রিয়তাকে কাজে লাগিয়ে রাজনীতিতে আসেন তার ছোট বোন ইংলাক সিনাওয়াত্রা। অনভিজ্ঞ হলেও তিনি প্রধানমন্ত্রী হিসেবে সফলতার পরিচয় দিচ্ছেন।
সবচেয়ে বড় বিষয় হল, থাকসিনপন্থি রেডশার্ট ও বিরোধী হলুদ শার্ট আন্দোলনে একসময় ধরে নেয়া হয়েছিল যে, থাইল্যান্ডের কোন ভবিষ্যত্ নেই। কিন্তু শেষপর্যন্ত প্রভাবশালী ও উপরোক্ত ত্রিশক্তির সাথে সমঝোতার মাধ্যমে দেশটিতে গণতন্ত্র উজ্জীবিত হয়। অন্যদিকে দক্ষিণ ও দক্ষিণ-পূর্ব এশিয়ার সন্নিহিত স্থানে অবস্থানের কারণে বাংলাদেশের অর্থনীতিও অনেক সম্ভাবনাময়। এমনকি গত বুধবার ব্রিটেনের প্রভাবশালী দৈনিক গার্ডিয়ানের এক প্রতিবেদনে বলা হয়েছে যে, ২০৫০ সালের মধ্যে আমাদের অর্থনৈতিক প্রবৃদ্ধি পশ্চিমা বিশ্বের দেশগুলিকেও ছাড়িয়ে যাবে। আগামী বছর প্রবৃদ্ধির হিসেবে পৃথিবীর শীর্ষ ২০টি দেশের তালিকায় থাকবে বাংলাদেশের নাম। এসব খবর কার না শুনতে ভাল লাগে। কিন্তু অর্থনৈতিক উন্নয়নে চাই রাজনৈতিক স্থিতিশীলতা, শান্তিপূর্ণ উপায়ে ক্ষমতার পালাবদল ও বিজনেস-ফ্রেন্ডলি বা ব্যবসা-বান্ধব সরকার। সরকার আসবে সরকার যাবে, কিন্তু ব্যবসায়ীদের ও বিদেশি বিনিয়োগকারীদের কোন ক্ষতি হবে না। থাইল্যান্ডের কাছে এ বিষয়টিও শিক্ষণীয়। আবার তিন মাস বন্যাকবলিত থাকার পরও থাইল্যান্ডের অর্থনীতির তেমন কোন ক্ষতি হয়নি। এ ধরনের দুর্যোগ ব্যবস্থাপনাও আমাদের জন্য আদর্শস্বরূপ। পরিশেষে আমরা আশা করি, ভবিষ্যতে বাংলাদেশ-থাইল্যান্ড সম্পর্ক আরও মধুর ও সুদৃঢ় হবে।
লেখক : সাংবাদিক
e-mail : [email protected]



482519,498336
আজ মাঠে গড়াচ্ছে চট্টগ্রাম প্রথম বিভাগ হ্যান্ডবল
খেলা
প্রকাশ : ২২ ডিসেম্বর ২০১২, ২১:৩২
চট্টগ্রাম জেলা ক্রীড়া সংস্থা (সিজেকেএস) আয়োজিত প্রথম বিভাগ হ্যান্ডবল লিগ আজ থেকে শুরু হচ্ছে। ১২টি দল চার গ্রুপে ভাগ হয়ে প্রথমে লিগ পদ্ধতিতে পরবর্তীতে চার গ্রুপের ৪টি দল নিয়ে খেলা হবে সুপার ফোর পদ্ধতিতে।
প্রথম পর্বে ১২টি এবং সুপার ফোর পর্বের ৬টিসহ মোট ১৮টি খেলার জন্য ব্যয় ধরা হয়েছে ২ লক্ষ ৫০ হাজার টাকা । স্পন্সর প্রতিষ্ঠান ইউনিমিক্স রেডিমিক্স কংক্রিট লিঃ বাজেটের সুমদয় অর্থ প্রদান করবে। প্রত্যেক দিন তিনটি করে খেলা অনুষ্ঠিত হবে।



482520,498337
আমাদের নেতা আবদুর রাজ্জাক
মতামত
প্রকাশ : ২২ ডিসেম্বর ২০১২, ২১:৩৩
আওয়ামী লীগ কর্মীদের প্রাণপুরুষ আব্দুর রাজ্জাক বাংলাদেশের মাটিতে জীবিত ফিরবে না এটা কেউ কামনা করেনি। প্রতিদিনই আমরা খোঁজ-খবর নিতে থাকি আমাদের সাবেক ছাত্রলীগ সভাপতি বাহালুল মজনু চুন্নু ভাইয়ের মাধ্যমে। অপারেশন হবে ১১ ডিসেম্বর। লন্ডনের কিংস হাসপাতালে চিকিত্সাধীন অবস্থায় আমাদের নেতা আব্দুর রাজ্জাক। সারা বাংলাদেশের রাজ্জাক ভাইয়ের ভক্তরা উদ্বিগ্ন। হঠাত্ টাকার সমস্যার কথা আমাদের কানে এলো। অপারেশন করতে সাড়ে তিন কোটি টাকা লাগবে। এতো টাকা কি রাজ্জাক ভাইয়ের আছে? এই প্রশ্ন ভক্তদের শুধু নয়, বাংলাদেশের রাজনৈতিক সচেতন যারা তাদের সবারই প্রশ্ন। কেননা রাজ্জাক ভাই জীবনে টাকার পিছু ছোটেননি— এ ব্যাপারে প্রতিটি বাঙালিই ওয়াকিবহাল। ভাবী সিদ্ধান্ত নিলেন বাড়ি বিক্রি করবেন। খুব কাছের লোকজনরা বাধা দিলেন। বাড়ি বিক্রি করা যাবে না । দেখা যাক কি করা যায়। বাংলাদেশ আওয়ামী লীগের সাবেক সাধারণ সম্পাদক আব্দুল জলিল এবং সিকদার মেডিক্যালের সিকদার সাহেব চিকিত্সার জন্য টাকা দিয়েছেন। এ ছাড়াও অনেকে সাহায্য-সহযোগিতা করেছেন। আমাদের চেতনায় আসে না এমন একজন জাতীয় বীরের চিকিত্সার জন্য টাকার অভাব হয় কি করে? দল বা রাষ্ট্র কি করলো? শুধু আমরা ক’জনই নই, সারা বাংলার রাজ্জাক ভাইয়ের ভক্তদেরও একই প্রশ্ন ।
রাজ্জাক ভাই ভারতে চিকিত্সায় যাবার আগে দেখা করেছিলাম। আমার সাথে বাংলাদেশ ব্যাংকের সি বি এ-এর সাধারণ সম্পাদক মন্জুরুল হক ছিলেন । অনেক কথার পর আমি লিডারকে বললাম, আমি আপনার জীবনী লিখতে চাই। আপনি আমায় সময় দিন। তিনি বললেন, এসব তো কখনো ভাবিনি। মরে গেলে হয়তো আমাকে সবাই ভুলে যাবে। লেখ, যদি লিখতে পারিস। আমি দুটি শুক্রবার চেয়ে নিয়েছিলাম। কিন্তু বিধি বাম। তিনি সময় দিতে পারেননি। রাষ্ট্রীয় কাজ এবং শারীরিক অবস্থার অবনতির কারণে আর হয়ে উঠেনি। সত্যিই আমি একজন হতভাগা। তার খুব কাছে এসে নিজেকে আলোকিত করেছি অথচ তার জন্য কিছুই করতে পারিনি। সেই ১৯৭৮ সালের কথা। বাংলাদেশ ছাত্রলীগে যোগ দিয়েছি। তখন আমি আনন্দমোহন কলেজের ছাত্র। শহরের ছেলে হিসাবে আমাদের প্রাধান্য বেশি। সম্ভবত ১৯৭৯ সালে রাজ্জাক ভাই ময়মনসিংহে এলেন। তিনি তখন আওয়ামী লীগের সাধারণ সম্পাদক ছিলেন । মহারাজা রোডের একটি বাসায় আমরা লাইন ধরে তার সাথে দেখা করলাম। প্রায় দুই ঘন্টা দাঁড়িয়ে থেকে আমি যখন ঠিক তার কাছাকাছি এসেছি তখন তিনি অসুস্থ হয়ে গেলেন। তার সাথে আর কুলাকুলি হলো না। কষ্ট পেলাম প্রচণ্ড। অবশ্য সর্বশেষ ছাত্রলীগ কেন্দ্রীয় কমিটির দপ্তর সম্পাদক থাকাকালীন সময়ে তার সান্নিধ্যের অভাব ছিল না। যা বলছিলাম- কিছু কিছু কষ্ট থেকেই যায়। রাজ্জাক ভাইয়ের লাশ কেন্দ্রীয় শহীদ মিনারে এলো। ফুলেল শুভেচ্ছায় রাজ্জাক ভাইয়ের দেহ ঢেকে গেলো। এবারো তার মুখটি দেখতে পেলাম না। কষ্ট থেকেই গেল।
রাজ্জাক ভাইয়ের স্মৃতি নিয়ে লেখা নিয়ে শেষ করা যাবে না। আমরা প্রায় নয় বছর তার সাথে কাজ করেছি। রাজপথে তার পাশে থেকেছি। রাজ্জাক ভাইয়ের মৃত্যু সত্যিই অকাল মৃত্যু। তিনি বেঁচে থাকলে যুদ্ধাপরাধীর বিচার আরো ত্বরান্বিত হতো। ভারতের সাথে সম্পর্ক আরো গভীর হত। নদী বা পানিবণ্টন নিয়ে ভারতের সাথে আরো জোরালো ভূমিকা রাখা যেতো। তিনি স্বাধীনতা-পূর্ব এবং স্বাধীনতা-উত্তর অনেক দিয়েছেন বাংলাদেশ এবং বাঙালিকে। তিনি কখনোই বঙ্গবন্ধুর আদর্শ থেকে বিচ্যুত্ হননি। সে জন্যই জনগণ তাকে বলতো বঙ্গবন্ধুর মানসপুত্র আব্দুর রাজ্জাক।
লেখক :ব্যাংকার ও কথাসাহিত্যিক



482521,498338
বাংলাদেশ ব্যাংক সমীপে
অন্যান্য
প্রকাশ : ২২ ডিসেম্বর ২০১২, ২১:৩৩
বাংলাদেশ ব্যাংকের পেমেন্ট সিস্টেমস ডিপার্টমেন্টের ১৩-১১-২০১২ তারিখের ৩ নম্বর সার্কুলারের বরাত দিয়ে এমআইসিআরযুক্ত চেকবইয়ের মাধ্যমে ব্যাংকিং লেনদেনের ক্ষেত্রে ক্লিয়ারিং চার্জ আরোপ করার সিদ্ধান্ত দেয়া হয়েছে। সিদ্ধান্তটি সময়োপযোগী কিংবা জরুরি কোনোটাই নয়। কারণ গ্রাহককে যাবতীয় ব্যাংকিং সংক্রান্ত সুবিধা প্রদানের ক্ষেত্রে ব্যাংক পৃথক পৃথকভাবে সার্ভিস চার্জ আদায় করে থাকে। এমনকি হিসাব সংরক্ষণের জন্য প্রতিটি ব্যাংক প্রতিটি হিসাবধারীর কাছ থেকে অ্যাকাউন্ট মেইনটেইন্যান্স ফি হিসাবে সর্বোচ্চ ভ্যাট ছাড়া ৫০০ টাকা ফি আরোপ করেছে। তাছাড়া এমআইসিআরযুক্ত চেক ইস্যুর ক্ষেত্রে প্রতি পাতা চেকের জন্য ভ্যাটসহ ২.৭৫ টাকা হারে ১০ পাতার জন্য প্রায় ২৮ টাকা চার্জ আরোপ করা হয়েছে। বাংলাদেশ ব্যাংকের বর্ণিত সার্কুলারের মাধ্যমে প্রতিটি ইনস্ট্রমেন্টের জন্য ক্লিয়ারিং/সেটেলমেন্ট চার্জ আরোপ করা হলে বিষয়টি সাধারণ ব্যাংক হিসাবধারীদের ওপর বাড়তি চাপ তৈরি করবে। এটি কেন্দ্রীয় ব্যাংক ঘোষিত ফিল্যান্সিয়াল ইনক্লুসান নীতির পরিপন্থি। ব্যাংকগুলো একদিকে পরিচালনগত মুনাফার পাহাড় গড়ছে, অন্যদিকে বিভিন্ন ফি আরোপের কারণে ব্যাংকিং সাধারণ গ্রাহকদের জন্য ব্যয়বহুল হয়ে পড়ছে। বাংলাদেশ ব্যাংক আগামী বছরের (২০১৩) জানুয়ারির ১ তারিখ থেকে সার্কুলারটি কার্যকর করার ঘোষণা দেয়ার প্রেক্ষাপটে ক্ষুদ্র হিসাবধারীদের অবস্থান বিবেচনা করে অন্তত লাখ টাকা পর্যন্ত মূল্যমানের চেকের ক্লিয়ারিং/সেটেলমেন্টের ক্ষেত্রে ঐ চার্জ অব্যাহতি পাওয়ার দাবি রাখে। বিষয়টি জরুরিভিত্তিতে বিবেচনাপূর্বক সার্কুলারটি সংশোধন হওয়া প্রয়োজন বলে আমরা মনে করছি।
মোহাম্মদ সামস্উদ্দীন খালেদা,
জেলা জজ আদালত, কিশোরগঞ্জ।



482522,498339
বিদেশ থেকে পেঁয়াজ আমদানি বন্ধ হোক
অন্যান্য
প্রকাশ : ২২ ডিসেম্বর ২০১২, ২১:৩৩
আমরা কুষ্টিয়া জেলার দৌলতপুর উপজেলার বাসিন্দা। এখানে শতকরা ৮৫ জন কৃষি কাজের সঙ্গে জড়িত। বিগত কয়েক বছর ধরে পাটের দাম না থাকায় ও গত বছর পেঁয়াজের দাম কম থাকায় কৃষকের অর্থনৈতিক অবস্থা অত্যন্ত শোচনীয়। তাদের মুখে সেই হাসি আর নেই। তবুও খেয়ে না খেয়ে পেঁয়াজের চাষ করেছে। আবহাওয়া অনুকূল থাকায় এ বছর পেঁয়াজের বাম্পার ফলন হবে বলে আশা করা যাচ্ছে। কিন্তু অত্যন্ত পরিতাপের বিষয়, কৃষিপ্রধান দেশ হওয়া সত্ত্বেও কৃষিপণ্য বিদেশ থেকে অবাধে আমদানি করা হয়। ফলে কৃষক ভাইয়েরা কৃষিপণ্যের ন্যায্য দাম পাচ্ছে না। দিন দিন যেভাবে কৃষি উপকরণের দাম বাড়ছে সেভাবে কৃষিপণ্যের দাম বাড়ছে না। যাহোক, অন্তত এই পেঁয়াজ মৌসুম অর্থাত্ পৌষ থেকে চৈত্র মাস পর্যন্ত পেঁয়াজ চাষিদের স্বার্থে বিদেশ থেকে পেঁয়াজ আমদানি না করার জন্য সরকারের দৃষ্টি আকর্ষণ করছি।
মো. বাবলুর রহমান,
সোনাইকুণ্ডি আল্লার দর্গা,
দৌলতপুর, কুষ্টিয়া।



482523,498340
কে নেবে দায়?
অন্যান্য
প্রকাশ : ২২ ডিসেম্বর ২০১২, ২১:৩৩
বন্দরনগরী চট্টগ্রামের বহদ্দারহাট ফ্লাইওভার ধসে ১৫টি লাশ উদ্ধার হয়েছে বলে গণমাধ্যমে প্রকাশ পেয়েছে। বহদ্দারহাট ফ্লাইওভারটি একটি অংশ-এর আগেও একবার ধসে পড়েছিল তখন কোনো তদন্ত বা তখন থেকে কোনো নিরাপত্তার ব্যবস্থা নেননি চউক। প্রশ্ন জাগে কেন ফ্লাইওভারের নিচে কাঁচাবাজার বসানো হলো— এবং প্রথমবারে ধসে পড়ার পরও নিশ্চুপ ছিলেন চট্টগ্রাম উন্নয়ন কৃর্তপক্ষ? এ লাশের দায়ভার কে নেবে? সরকার না সিডিএ। পরিশেষে, যে গার্ডারটি এখন ঝুঁকিতে আছে সেখানে যেন নিরাপত্তার ব্যবস্থা নেয়া হয়।
ইমরান হোসেন,
নিবাহী সদস্য,
চট্টগ্রাম তরুণ লেখক সংসদ, চট্টগ্রাম।



482524,498341
রাজউক চেয়ারম্যান সমীপে
অন্যান্য
প্রকাশ : ২২ ডিসেম্বর ২০১২, ২১:৩৩
সম্প্রসারিত উত্তরা আবাসিক এলাকার ৩য় পর্বের প্লট বরাদ্দ ২০০৭ সাল থেকে শুরু করে ২০১২ সালেও অব্যাহত আছে। বলা হয়েছিল যে, সম্প্রসারিত উত্তরা আবাসিক এলাকার ৩য় পর্বের সকল প্লট ডিসেম্বর ২০১২-এর মধ্যে হস্তান্তর করা হবে। কিন্তু দুঃখের বিষয়, ২০০৭ সালে প্লট বরাদ্দ পেলেও এখন পর্যন্ত প্লট হস্তান্তর করা হয়নি। আবার দেখা গেছে, অনেকে ২০১২ সালে প্লট বরাদ্দ ও প্লট বুঝে পেয়েছে। একটি লক্ষণীয় বিষয় হচ্ছে, সেক্টর ১৭ (আই) রোড ৩ (এ)-এর মাত্র দুটি প্লট নম্বর ২০ ও ৩২ হস্তান্তর করা হয়েছে। এর কারণ বোধগম্য নয়। ঐ রোডের সমস্ত প্লটই হস্তান্তর করা উচিত ছিল। যাই হোক, রাজউক চেয়ারম্যান মহোদয়ের কাছে প্রার্থনা—ডিসেম্বর ২০১২-এর মধ্যে প্লট হস্তান্তরের জন্য আশু উদ্যোগ নিন।
উত্পল কুমার দত্ত,
ডি-১/১, পোস্টাল কোয়ার্টার, সেক্টর-৮, উত্তরা, ঢাকা।



482525,498342
চালা গ্রামে কৃষি ব্যাংকের শাখা চাই
অন্যান্য
প্রকাশ : ২২ ডিসেম্বর ২০১২, ২১:৩৩
মানিকগঞ্জ জেলাধীন হরিরামপুর থানার চালা ইউনিয়নে চালা গ্রাম অবস্থিত। চালা গ্রামে কয়েকটি মসজিদ, মাদ্রাসা, স্কুল, বাজার ও পোস্ট অফিস রয়েছে। এখানে রয়েছে ঢাকা-হরিরামপুরগামী বাসস্ট্যান্ড। অত্র গ্রাম ও আশপাশের গ্রাম থেকে বহু লোক দেশের বাইরে বসবাস করে। তাদের বিদেশ থেকে টাকা লেনদেনের জন্য সেই ঝিটকা অথবা হরিরামপুর যেতে হয়। মূলত অত্র এলাকা একটি কৃষিপ্রধান এলাকা। অত্র এলাকায় কৃষকদের কৃষিঋণসহ ব্যাংকের লেনদেনের জন্য কোন প্রকার ব্যাংকের শাখা নেই। কৃষিঋণ পেতে অথবা লেনদেন করতে এলাকার লোকজনকে সেই ঝিটকা অথবা হরিরামপুর যেতে হয়। এসব অসুবিধার কথা বিবেচনা করে চালা গ্রামে একটি কৃষি ব্যাংকের শাখা স্থাপন করার জন্য কর্তৃপক্ষের নিকট অনুরোধ করছি।
এম এ আওয়াল,
চালা, ঝিটকা, মানিকগঞ্জ।



482526,498343
বিশ্ব মাতাচ্ছেন
বাংলাদেশি
মডেলরা
রাজধানী
প্রকাশ : ২২ ডিসেম্বর ২০১২, ২১:৪৯
এখন শুধু দেশে নয়, বিশ্ব মাতাচ্ছেন আমাদের দেশের র্যাম্প তারকারা। এদেশের শুধু ব্র্যান্ড মডেল হিসাবে প্রডাক্ট ক্যাম্পেইন নয়। সম্প্রতি কলকাতা ফ্যাশন এন্ড ডিজাইন উইকে বিশ্বের শীর্ষ মডেলদের সাথে র্যাম্প শোতে অংশগ্রহণ করে তারা শীর্ষ মডেল হিসাবে প্রশংসা কুড়িয়েছেন। এছাড়া শুধু র্যাম্প মডেল হিসাবে নয় ইমি, জান্নাতুল পিয়া, রুমা, রুহি, টুম্পাসহ এ প্রজন্মের মডেলরা এখন প্রতি বছর কাতার, দুবাই, সুইডেন, ভারতসহ একাধিক দেশে নিজেদের প্রতিভার বিচ্ছুরণ ঘটাচ্ছেন। আর এই ক্যাটওয়াকের কল্যাণে এরই মধ্যে আইরিন, কাজ করতে যাচ্ছেন তারকা মডেল আইরিন। বিশ্ব দরবারে বাংলাদেশি মডেলদের সাফল্য প্রসঙ্গে আইরিন বলেন, ‘আসলে আমরা নিজেদের যথার্থভাবে হাইলাইট করতে জানি না। এ কারণে নিজেদের ইতিবাচক খবরগুলো খুব ভালোভাবে কখনওই প্রকাশ পায় না। দু:খের সাথেই জানাতে হয় আমাদের দেশীয় মিডিয়ার চাইতে আন্তর্জাতিক অঙ্গনের প্রচার ও কাভারেজই বেশি। এই মানসিকতা আমাদের পরিবর্তন হওয়া উচিত।



482527,498344
জেন্ডার সংবেদনশীল নীতিমালা
বাস্তবায়ন জরুরি
রাজধানী
প্রকাশ : ২২ ডিসেম্বর ২০১২, ২১:৪৯
সংবাদপত্রে নারীর উপস্থাপন: একটি আধেয় বিশ্লেষণ শীর্ষক মতবিনিময় সভায় বক্তারা বলেছেন, জেন্ডার সংবেদনশীল এবং নারীর অংশগ্রহণভিত্তিক সংবাদ প্রকাশের ক্ষেত্রে জাতীয় প্রত্যেকটি সংবাদ মাধ্যমের নিজস্ব নীতিমালা থাকা ও বাস্তবায়ন জরুরি। পাশাপাশি চিন্তা চেতনায় পরিবর্তন আনতে হবে। তবেই নারী-পুরুষের মধ্যে ইতিবাচক পরিবর্তন আসবে। গতকাল শনিবার সকালে জাতীয় প্রেসক্লাবে বাংলাদেশ নারী সাংবাদিক কেন্দ্র ও বারসিকের যৌথভাবে আয়োজিত এক মতবিনিময় সভায় বক্তারা এসব কথা বলেন।
অনুষ্ঠানে বারসিক ও বাংলাদেশ নারী সাংবাদিক কেন্দ্রের করা এক গবেষণায় দেখা গেছে গণমাধ্যমে রাজনৈতিক সংবাদে নারীর সংবাদ প্রচার হয় শতকরা ৯ দশমিক ৯৫ ভাগ, রাজনীতিতে নারীর ছবি প্রকাশিত হয় ১০ দশমিক ৯০ ভাগ। অর্থনীতি বিষয়ক নারী সংবাদ ৯ দশমিক ৯১ ভাগ প্রকাশ করলেও অর্থনীতি বিষয়ক নারীর ছবি ছাপা হয় ১৫ দশমিক ১৪ ভাগ। বিনোদন ও সাংস্কৃতিক বিষয়ক সংবাদে নারীর উপস্থিতি ৩৩ দশমিক ৯২ ভাগ হলে ছবিতে ৫৬ দশমিক ৪৭ ভাগ। ক্রীড়া বিষয়ক সংবাদে ৫ দশমিক ১৭ ভাগ এবং ছবিতে ১০ দশমিক ৪৭ ভাগ। এই তথ্য থেকে সহজে অনুমান করা যায় যে, গণমাধ্যমে নারীর উপস্থিতি কিছুটা সৌন্দর্যবন্ধনের বিষয়। কারণ তাদের সংবাদ যতটা না প্রকাশিত হয় তার চেয়ে বেশি প্রকাশিত হয় তাদের ছবি। বক্তারা বলেন, বাজার অর্থনীতির যুগে ভাবনার পরিবর্তন করতে হবে এবং তর্ক বিতর্কের ঊর্ধ্বে উঠতে হবে।
ঢাকা, চট্টগ্রাম, রাজশাহী ও জগন্নাথ বিশ্ববিদ্যালয় এর গণযোগাযোগ ও সাংবাদিকতা বিভাগের ১০ জন শিক্ষার্থী এ সংক্রান্ত একটি জরিপ পরিচালনা করেন। এতে দেশের ৭টি বিভাগের স্থানীয় সংবাদমাধ্যমে রাজনৈতিক, সাংস্কৃতিক, অর্থনৈতিক ও ক্রীড়া সংবাদে নারী বিষয়ক সংবাদ স্থান পায়। ১৫ দিনের সংবাদ বিশ্লেষণে রাজনীতির সংবাদ ছিলো মোট ৪ হাজার ৫৪২টি। যার মধ্যে সংবাদে নারীর অংশগ্রহণ দেখা যায় মাত্র ৪৪০টিতে (শতকরা ৯ দশমিক ৬৮ শতাংশ), অর্থনীতি বিষয়ক সংবাদ ছিল মোট ১ হাজার ৮১৮টি, যার মধ্যে সংবাদে নারীর অংশগ্রহণ মাত্র ১৮৫টিতে (শতকরা ১০ দশমিক ১৭ শতাংশ), সাংস্কৃতিক সংবাদ ছিল মোট ১ হাজার ১৫৩টি, যার মধ্যে সংবাদে নারীর অংশগ্রহণ ৩৭৭টিতে (শতকরা ৩২ দশমিক ৬৯ শতাংশ) এবং ক্রীড়া সংবাদ ছিলো মোট ৩ হাজার ৬৫৭টি, যার মধ্যে সংবাদে নারীর অংশগ্রহণ মাত্র ১৮২টিতে (শতকরা ৪ দশমিক ৯৭ শতাংশ)।
বাংলাদেশ নারী সাংবাদিক কেন্দ্রের সভাপতি নাসিমুন আরা হক মিনুর সভাপতিত্বে সভায় বক্তব্য রাখেন কেন্দ্রের সাধারণ সম্পাদক পারভীন সুলতানা ঝুমা, কোষাধ্যক্ষ আখতার জাহান মালিক, জগন্নাথ বিশ্ববিদ্যালয়ের গণযোগাযোগ ও সাংবাদিকতা বিভাগের সহকারী অধ্যাপক রাজীব মীর, মানবাধিকার কর্মী সুলতানা বেগম, বারসিক এর সমন্বয়ক রোমাইসা সামাদ প্রমুখ।



482528,498345
ভাইরাস জ্বরের
চিকিত্সা এবং
করণীয়
রাজধানী
প্রকাশ : ২২ ডিসেম্বর ২০১২, ২১:৪৯
এখন শীতকাল। এই সময় প্রায় ঘরে ঘরে শুরু হয়ে থাকে ভাইরাস জ্বর, সর্দি, কাশি, ইনফ্লুয়েঞ্জা ইত্যাদি। ইতিমধ্যেই এই ভাইরাস জ্বরে হানা দিয়েছে। আর এ বছরের ভাইরাসটি বেশ পরাক্রমশালী। আক্রান্ত ব্যক্তির সমস্ত শরীর দুমড়ে-মুচড়ে কাহিল করে দেয়ার ক্ষমতা রাখে এই ভাইরাসটি। সধারণত ভাইরাস জ্বরের লক্ষণসমূহ হচ্ছে, শরীরের তাপমাত্রা বৃদ্ধি, সমস্ত শরীরের পেশীতে ব্যথা, নাক দিয়ে পানি পড়া, খাবারে অরুচি ইত্যাদি। তবে এ বছরের ভাইরাসে আক্রান্তদের শরীরে তীব্র ব্যথা হচ্ছে। জ্বরের মাত্রা কম। সাধারণত ভাইরাস জ্বর হলে চিকিত্সকগণ উপসর্গ অনুযায়ী চিকিত্সা প্রদানের কথা বলে থাকেন। এক্ষেত্রে জ্বর ও শরীর ব্যথার জন্য প্যারাসিটামল সেবন করতে হবে। আর সর্দি, কাশি ও নাক দিয়ে পানি পড়লে এন্টিহিস্টামিন জাতীয় ওষুধ সেবনের পরামর্শ দেয়া হয়ে থাকে। সাধারণত ৪/৫ দিনের মধ্যে এই ভাইরাস জ্বর কমতে শুরু করে। একদম সেরে উঠতে ৬/৭ দিন পর্যন্ত সময় লাগে। এই সময়ের মধ্যে জ্বর ভালো না হলে রোগীর ব্লাড টেস্ট, বিডাল টেস্ট ও রক্তের কালচার টেস্ট করতে পরামর্শ দেয়া হয়ে থাকে। তবে ফুসফুসে বা গলায় ইনফেকশন হবার ঝুঁকি না থাকলে কোন অবস্থাতেই এন্টিবায়োটিক বা জীবাণুনাশক সেবন করা উচিত নয়। কারণ ভাইরাস দমনে এন্টিবায়োটিকের কোন কার্যকারিতা নেই।
এছাড়া আর একটা কথা মনে রাখতে হবে ভাইরাস জ্বর হলে শরীর অত্যন্ত দুর্বল হয়ে পড়ে এবং এসময় সব ধরনের স্বাভাবিক খাবারসহ পুষ্টিকর খাবার খাওয়া উচিত।



482529,498346
জামদানিসহ ঐতিহ্যবাহী পণ্যের
স্বত্ব রক্ষার তাগিদ
রাজধানী
প্রকাশ : ২২ ডিসেম্বর ২০১২, ২১:৫০
রাজধানীতে শনিবার এক সেমিনারে বক্তারা বলেছেন, বাংলাদেশের ঐতিহ্যবাহী পণ্যগুলোর স্বত্ব রক্ষা করতে হলে এখনই ভৌগোলিক নির্দেশনা আইন প্রণয়ন করতে হবে । তারা বলেন, ঢাকাইয়া জামদানি, নকশিকাঁথা রাজশাহীর ফজলি আমসহ বাংলাদেশি অনেক ঐতিহ্যবাহী পণ্যের ভৌগোলিক নির্দেশক পণ্য হিসেবে কোনো নিবন্ধন নেই। শনিবার সকালে শিল্পকলা একাডেমীর সম্মেলন কক্ষে ‘ভৌগোলিক নির্দেশনা আইন প্রণয়নের প্রয়োজনীয়তা’ শীর্ষক এ সেমিনার অনুষ্ঠিত হয়। বাংলাদেশ কপিরাইট অ্যান্ড আইপি ফোরাম এই সেমিনারের আয়োজন করে। সেমিনারে বক্তৃতা করেন ঢাকা চেম্বার অব কমার্স অ্যান্ড ইন্ডাস্ট্রিজের সচিব ফেরদৌস আরা বেগম, শিল্পকলা একাডেমীর সচিব মনজুরুর রহমান, সঙ্গীত শিল্পী মাকসুদ, সাংবাদিক মাহবুব মোর্শেদ ও এমএমসি’র কমিউনিকেশন অফিসার আব্দুল¬াহ হাসান। দিনব্যাপী সেমিনারে উন্নয়নকর্মী, শিল্পী, শিক্ষক, সাংবাদিকসহ সরকারি-বেসরকারি বিভিন্ন প্রতিষ্ঠানের কর্মকর্তাগণ অংশ নেন।
ভৌগোলিক নির্দেশনা আইন প্রণয়নের প্রয়োজনীয়তা নিয়ে সেমিনারে মূল প্রবন্ধ উপস্থাপন করেন বাংলাদেশ কপিরাইট অ্যান্ড আইপি ফোরামের প্রধান নির্বাহী এবিএম হামিদুল মিজবাহ। প্রবন্ধে তিনি উল্লেখ করেন বাংলাদেশ এ পর্যন্ত খাদ্য এবং খাদ্য বহির্ভূত পণ্য মিলিয়ে মোট ৭৩টি পণ্যের তালিকা তৈরি করেছে। যেগুলো ভৌগোলিক নির্দেশক পণ্য হিসেবে স্বীকৃতি পাওয়ার দাবি রাখে। এদের মধ্যে আছে মাছ, ফলমূল, মিষ্টি, সবজি ও কৃষিপণ্যসহ মোট ৫২টি খাদ্যপণ্য। আর বাকি ২১টি খাদ্য বহির্ভূত পণ্যের মধ্যে ঢাকাই জামদানি এবং নকশিকাঁথাসহ বিভিন্ন পণ্য অন্তর্ভুক্ত রয়েছে।
তিনি বলেন, বাংলাদেশে ভৌগোলিক নির্দেশনামূলক গুরুত্বপূর্ণ আইনটি না থাকার কারণে এসব পণ্যের কোনোটিকেই ভৌগোলিক নির্দেশক পণ্য হিসেবে নিবন্ধিত করে সুরক্ষা প্রদান করা সম্ভব হয়নি। প্রস্তাবিত ভৌগোলিক নির্দেশনা আইনটি ২০০৩ সাল থেকে খসড়া অবস্থায় পড়ে আছে। এদেশের পণ্যগুলোকে আইনি সুরক্ষা দিতে হলে ভৌগোলিক নির্দেশক পণ্য হিসেবে পণ্যগুলোকে নিবন্ধিত করতে হবে, যা একটি যথাযথ আইনি কাঠামোর অনুপস্থিতিতে কোনোভাবেই সম্ভব নয়।



482530,498347
‘মুক্তিযুদ্ধে নারীর
অবদান কোন অংশে কম নয়’
রাজধানী
প্রকাশ : ২২ ডিসেম্বর ২০১২, ২১:৫০
‘আমাদের মায়েরা সন্তানদের যুদ্ধে পাঠিয়েছেন, স্ত্রীরা স্বাধীনতার জন্য স্বামীকে মৃত্যুর মুখে ঠেলে দিয়েছেন, বোনেরা যোদ্ধাদের রান্না করে খাইয়েছেন, তাদের আশ্রয় দিয়ে নিজে বিপদে পড়েছেন। নারী অস্ত্র হাতে সম্মুখ যুদ্ধে অংশ নিয়েছেন এবং অনেক বিজয়লক্ষ্মী নারী তাদের সম্ভ্রম দিয়ে আমাদের বিজয়কে ছিনিয়ে এনেছেন। তাই মুক্তিযুদ্ধে নারীর অবদান পুরুষের চেয়ে কোন অংশে কম নয় বরং অনেক ক্ষেত্রে বেশি।’ ওয়ার্ল্ড ইউনিভার্সিটির উপাচার্য অধ্যাপক আব্দুল মান্নান চৌধুরী গতকাল মুক্তিযুদ্ধ জাদুঘরে ‘মুক্তিযুদ্ধে নারী এবং যুদ্ধাপরাধীদের বিচার’ শীর্ষক সেমিনারে এ কথা বলেন। সেক্টর কমান্ডারস-মুক্তিযুদ্ধ, ৭১ নারী কমিটি এ সেমিনারের আয়োজন করে। নারী কমিটির সভাপতি জাকিয়া হাসানের সভাপতিত্বে সেমিনারে আরো বক্তব্য রাখেন কবি কাজী রোজি, সাংবাদিক নাসিমুন আরা মিনু, ফোরামের নারী বিষয়ক সম্পাদক ফারজানা মজিদ।



482531,498348
যারা যুদ্ধাপরাধীদের প্রশ্রয় দিচ্ছে তারাও সমান
অপরাধী ঃ স্বরাষ্ট্রমন্ত্রী
রাজধানী
প্রকাশ : ২২ ডিসেম্বর ২০১২, ২১:৫০
স্বরাষ্ট্রমন্ত্রী ড. মহীউদ্দীন খান আলমগীর বলেন, যতই যড়যন্ত্র করা হোক যুদ্ধাপরাধাীদের বিচার কেউ ব্যাহত, সীমিত বা বন্ধ করতে পারবে না। যারা যুদ্ধাপরাধীদের বাঁচাতে চায় তাদের দেশের প্রচলিত আইন দিয়েই প্রতিহত করা হবে। যারা এদের প্রশ্রয় দিচ্ছে তারাও সমান অপরাধী। প্রচলিত আইনে তাদেরও বিচার করা হবে। গতকাল শনিবার জাতীয় সঞ্চালন পরিষদের (কোন্যাক) আয়োজনে বিজয় শোভাযাত্রা ২০১২ উদ্বোধন করে তিনি এ কথা বলেন। তিনি আরও বলেন, আমরা সংগ্রামের মধ্য দিয়ে বিজয় অর্জন করেছি। এ বিজয়কে সুরক্ষিত করতে হলে যুদ্ধাপরাধীদের এদেশ থেকে তাড়াতে হবে। অনুষ্ঠানে মুক্তিযুদ্ধ বিষয়ক প্রতিমন্ত্রী ক্যাপ্টেন (অব) এবিএম তাজুল ইসলাম বলেন, যুদ্ধাপরাধীদের বিচার ব্যাহত করার ষড়যন্ত্র করা হচ্ছে। কিন্তু এতে কোন কাজ হবে না। অনুষ্ঠানে অন্যদের মধ্যে বক্তব্য রাখেন সরকারি দলের হুইপ আসম ফিরোজ এমপি, সাফিয়া খাতুন এমপি প্রমুখ। বিজয় শোভাযাত্রার উদ্বোধনী অনুষ্ঠানে সভাপতিত্ব করেন জাতীয় সঞ্চালন পরিষদের প্রধান উপদেষ্টা এবং প্রশিকার প্রতিষ্ঠাতা ও চেয়ারম্যান কাজী ফারুক আহমেদ। সভাপতির ভাষণে তিনি বলেন, যুদ্ধাপরাধীদের বাঁচানোর জন্য ষড়যন্ত্র হচ্ছে।
শোভাযাত্রাটি মানিক মিয়া এভিনিউ থেকে শুরু হয়। বিভিন্ন সড়ক প্রদক্ষিণ শেষে শিখা চিরন্তন (সোহরাওয়ার্দী উদ্যানে) গিয়ে শেষ হয়। আয়োজকরা জানিয়েছেন, এই শোভাযাত্রা দেশের ৬৪টি জেলা থেকে আগত ১৮০০ অধিকারভিত্তিক সংগঠনের হাজার হাজার প্রতিনিধি ব্যানার, ফেস্টুন, প্ল্যাকার্ড নিয়ে অংশ নেয়।



482532,498349
জাতির পিতার আদর্শে বিশ্বাস
না করলে মুক্তিযোদ্ধা
হওয়া যায় না
রাজধানী
প্রকাশ : ২২ ডিসেম্বর ২০১২, ২১:৫০
দপ্তরবিহীন মন্ত্রী ও আওয়ামী লীগের উপদেষ্টামন্ডলীর সদস্য সুরঞ্জিত সেনগুপ্ত এমপি বলেছেন, শুধু অস্ত্র হাতে যুদ্ধ করলে কিংবা বর্ডার পার হলেই মুক্তিযোদ্ধা হওয়া যায় না। মুক্তিযোদ্ধা হওয়ার অন্যতম শর্ত হলো মুক্তিযুদ্ধের চেতনায় এবং জাতির পিতার আদর্শে বিশ্বাস করতে হবে। বঙ্গবীর কাদের সিদ্দিকী, আ স ম আবদুর রব ও ড. কামাল হোসেনকে যুদ্ধাপরাধীদের বিচার দাবির আন্দোলনে অংশ নেয়ার আহ্বান জানিয়ে তিনি বলেন, এ আন্দোলনে শরিক না হয়ে আপনারা নিজেদের মুক্তিযোদ্ধা বলতে পারেন না। গতকাল শনিবার দুপুরে রাজধানীর পাবলিক লাইব্রেরি মিলনায়তনে বঙ্গবন্ধু সাংস্কৃতিক জোট আয়োজিত মুক্তিযুদ্ধের অন্যতম সংগঠক আব্দুর রাজ্জাকের স্মরণ সভায় প্রধান অতিথির বক্তব্যে তিনি এসব কথা বলেন।
আইন প্রতিমন্ত্রী কামরুল ইসলাম বলেন, ২৬ ডিসেম্বর বিরোধী দলীয় নেত্রী পথসভা করবেন। তাদের এই পথসভায় সরকারের বাধা দেয়ার কোনো পরিকল্পনা নেই। সংগঠনের উপদেষ্টা সৈয়দ হাসান ইমামের সভাপতিত্বে সভায় আরো বক্তব্য রাখেন সাংস্কৃতিক ব্যক্তিত্ব এটিএম শামসুজ্জামান, পীযূষ বঙ্গোপাধ্যায়, সংগঠনের সাধারণ সম্পাদক অরুন সরকার রানা প্রমুখ।



482533,498350
আন্দোলন দমনের জন্য
শিবিরের নেতা-কর্মীদের
গ্রেফতার করা হচ্ছে
রাজধানী
প্রকাশ : ২২ ডিসেম্বর ২০১২, ২১:৫১
জামায়াতে ভারপ্রাপ্ত সেক্রেটারি জেনারেল মাওলানা রফিকুল ইসলাম খান বলেছেন, রাজধানীতে টার্গেট করে ছাত্রশিবিরের নেতা-কর্মীদের গণগ্রেফতার করা হচ্ছে। গত তিন দিনে ৫০ জনকে পুলিশ গ্রেফতার করেছে। গতকাল শনিবার তিনি এক বিবৃতিতে এ ধরনের গ্রেফতারের তীব্র নিন্দা ও প্রতিবাদ জানিয়েছেন। তিনি বলেন, গ্রেফতারকৃতদের মধ্যে ছাত্রশিবিরের ঢাকা মহানগর পশ্চিমের সভাপতি সাজ্জাদ হোসাইন ও সেক্রেটারি গোলাম কিবরিয়া রয়েছেন। এছাড়াও ১২টি থানার ২৭ জন নেতাসহ গত শুক্রবার পর্যন্ত ৫০ জন নেতা-কর্মীকে গ্রেফতার করেছে পুলিশ।



482534,498351
প্রধান শিক্ষকের মর্যাদা দ্বিতীয় শ্রেণীতে উন্নীত করার দাবি
রাজধানী
প্রকাশ : ২২ ডিসেম্বর ২০১২, ২১:৫১
সরকারি প্রাথমিক বিদ্যালয়ের প্রধান শিক্ষকদের মর্যাদা দ্বিতীয় শ্রেণীতে উন্নীতসহ সাত দফা বাস্তবায়নের দাবি জানিয়েছে বাংলাদেশ সরকারি প্রাথমিক বিদ্যালয় শিক্ষক সমিতি। আগামী ১৪ জানুয়ারির মধ্যে শিক্ষকদের এ দাবি বাস্তবায়ন না হলে ১৫ জানুয়ারি থেকে কর্মবিরতি পালন করা হবে।
গতকাল শনিবার ঢাকা রিপোর্টার্স ইউনিটিতে আয়োজিত এক সাংবাদিক সম্মেলনে এ ঘোষণা দেয়া হয়। সম্মেলনে শিক্ষক নেতারা বলেন, সমাজ বিনির্মাণে প্রাথমিক শিক্ষকদের অবদানকে খাটো করে দেখার কোন সুযোগ নেই। প্রাথমিক বিদ্যালয়ের শিক্ষকরা দুই দশকেরও বেশি সময় ধরে ন্যায্য অধিকার প্রতিষ্ঠা ও তাদের পেশাগত এবং সামাজিক মর্যাদা বৃদ্ধির জন্য আন্দোলন চালিয়ে আসছেন। কিন্তু শিক্ষকদের এ আন্দোলনকে উপেক্ষা করা হয়েছে।
শিক্ষকদের অন্যান্য কর্মসূচি মধ্যে রয়েছে- ১৫ থেকে ১৭ জানুয়ারি শিক্ষক-ছাত্র হাজিরার পর ১০টা থেকে ১১টা পর্যন্ত এক ঘণ্টা কর্মবিরতি, ১৯ থেকে ২১ জানুয়ারি ১০টা থেকে ১২টা পর্যন্ত, ২২ থেকে ২৪ জানুয়ারি ১০টা থেকে দুপুর ১টা পর্যন্ত অর্ধদিবস কর্মবিরতি এবং ২৬ জানুয়ারি থেকে দাবি আদায় না হওয়া পর্যন্ত কর্মবিরতি পালন। সম্মেলনে সংগঠনের সভাপতি আউয়াল তালুকদার, মহাসম্পাদক মিসেস সালেহা আক্তার, সহ-সভাপতি জাহিদুর রহমান বিশ্বাস, যুগ্ম মহাসম্পাদক মমতাজ উদ্দিন আহমেদ প্রমুখ উপস্থিত ছিলেন।



