26917,42734
ইলেকট্রিক কেটলি থেকে শর্ট সার্কিট
অন্যান্য
প্রকাশ : ০৪ এপ্রিল ২০১৯, ০০:০০
বনানীর এফ আর টাওয়ারের আট তলায় (লেভেল-৭) স্পেক্ট্রা এসএন টেক্সটাইলের অফিস থেকে আগুনের সূত্রপাত। আট তলায় স্পেক্ট্রা টেক্সটাইলের স্টোর রুমে টেক্সটাইল কারখানায় ব্যবহূত কেমিকেলের নমুনা ছাড়াও স্পেক্ট্রা সোয়েটার ও স্পেক্ট্রা বায়িং হাউজের পোষাকের নমুনা রাখা ছিল। স্টোর রুমের পাশেই রান্নাঘর। রান্নাঘরে গ্যাস সংযোগ থাকলেও চায়ের পানি গরম করা হয় ইলেকট্রিক কেতলির মাধ্যমে। শর্ট সার্কিট হওয়ার আগেই ইলেকট্রিক কেটলি বিকল হয়ে যায়। এর পরই  আগুনের সূত্রপাত। ২৮ মার্চ বেলা ১২ টা ৫ মিনিটে এই আগুনের সূত্রপাতের সময় স্পেক্ট্রা এসএন টেক্সটাইল অফিসে মাত্র ৩ জন কর্মচারী কর্মরত ছিলেন। তারা অনেক চেষ্টা করেও আগুন নেভাতে পারেননি। এরপর ওই তিন জন নিরাপদে সেখান থেকে বেরিয়ে পড়েন। এক পর্যায়ে স্টোর রুমের কেমিক্যাল ও তৈরি পোষাকের নমুনায় আগুন ধরে গিয়ে ভয়ঙ্কর আকার ধারণ করে। ফায়ার সার্ভিসের তদন্ত কমিটির কাছে এরকম তথ্য মিলেছে। দুই একদিনের মধ্যে এই তদন্ত রিপোর্ট ফায়ার সার্ভিসের মহাপরিচালকের মাধ্যমে স্বরাষ্ট্র মন্ত্রনালয়ে জমা দেয়া হবে।অগ্নিকান্ডের পর সিআইডি’র ক্রাইম সিন বিভাগ ঘটনাস্থল থেকে ১০ ধরনের আলামত সংগ্রহ করে। এই আলামতগুলো গতকাল বনানী থানা পুলিশের কাছে হস্তান্তর করা হয়েছে। এ ঘটনায় দায়ের করা মামলার সঙ্গে আলামতগুলো সংযুক্ত করা হবে। আলামতগুলো হলো, একটি ইলেকট্রিক কেটলি, পোড়া বৈদ্যুতিক তারের অংশ, জিন্স প্যান্টের পোড়া অংশ, দেয়ালের পোড়া স্থানের ক্রেসিং কালো গুড়া, বৈদ্যুতিক লাইনের বোর্ডসহ বৈদ্যুতিক তার, টিন ও প্লাস্টিকের বোতল, বৈদ্যুতিক বোর্ডের পোড়া তার, একটি মাল্টিপ্লাগ পোড়া সুইচ বোর্ড, পার্টিকেল বোর্ডের পোড়া অংশ এবং তারসহ বৈদ্যুতিক বোর্ড। আলামতগুলোর মধ্যে জিন্সের প্যান্টের পোড়া অংশ স্পেক্ট্রা এসএন টেক্সটাইলের তৈরি পোষাকের নমুনা। টিন ও প্লাস্টিকের বোতলে টেক্সটাইলে কাপড় তৈরিতে ব্যবহূত কেমিকেলের নমুনা রয়েছে।এদিকে, এফআর টাওয়ারের একজন কর্মকর্তা বলেন, ৮ম তলার  পাশাপাশি ৭ম তলায় টাওয়ার পরিচালনা কমিটির সহ-সভাপতি সেলিম উল্লাহ’র ছেলে সাকিবের অফিস রয়েছে। গত ৩/৪ বছর ধরে সেলিম উল্লাহ’র টেক্সটাইল ব্যবসায় মন্দা যাচ্ছে। টঙ্গীর হিমেরদীঘি এলাকায় স্পেক্ট্রা সোয়েটার নামে ফ্যাক্টরি রয়েছে। এফ আর টাওয়ারের ৮ম তলার প্রধান অফিসের অনেক কর্মকর্তা-কর্মচারীদেরকে তার টেক্সটাইলে স্থানান্তর করা হয়। ওই ফ্লোরে বিভিন্ন সময়ে ৩/৪ জন কর্মচারী কর্মরত থাকতেন। সেলিম উল্লাহ অফিসে অনিয়মিত ছিলেন। এই কমিটির কোষাধ্যক্ষ সৈয়দ আমিনুর রহমান ভবনের ৯ম তলার ( লেভেল-৮) মালিক। এআই ফ্রেইথ নামে তার অফিসটি সেখানে পরিচালিত হত। অগ্নিকান্ডে ৯ম তলার সব কিছুই পুড়ে গেছে।গতকাল ঢাকা মহানগর গোয়েন্দা পুলিশের একটি টিম বসুন্ধরা আবাসিক এলাকায় সেলিম উল্লাহর বাড়িতে অভিযান চালায়। তকে তার আগেই সেলিম উল্লাহ ও তার ছেলে সাকিব গা ঢাকা দেন। অপরদিকে পরিচালনা কমিটির সাধারণ সম্পাদক এ এ এম মনিরুজ্জামানকে আটক করতে গতকাল বনানী মাঠের পাশে তার বাংলো বাড়িতেও অভিযান চালায়। তাকেও আটক করতে পারেনি। এ এ এম মনিরুজ্জামান এফ আর টাওয়ারের ১৫ তলায় অবস্থিত মাইকা সিকিউরিটিজের সত্ত্বাধিকারী।



26918,42735
মঙ্গল শোভাযাত্রায় মুখোশ পরা যাবে না :স্বরাষ্ট্রমন্ত্রী
অন্যান্য
প্রকাশ : ০৪ এপ্রিল ২০১৯, ০০:০০
স্বরাষ্ট্রমন্ত্রী আসাদুজ্জামান খান কামাল বলেছেন, অসত্ পুলিশ অফিসারদের আইনের আওতায় আনা হচ্ছে। গতকাল বুধবার সচিবালয়ে স্বরাষ্ট্র মন্ত্রণালয়ের সভাকক্ষে বাংলা নববর্ষ উদযাপন উপলক্ষে আইন-শৃঙ্খলা সম্পর্কিত সভায় সাংবাদিকদের প্রশ্নের জবাবে তিনি এ কথা বলেন। তিনি আরো বলেন, ফায়ার সার্ভিসের জন্য কেনা হচ্ছে বিশেষ হেলিকপ্টার। এছাড়া বাংলা নববর্ষ উপলক্ষে আয়োজিত মঙ্গল শোভাযাত্রায় মুখোশ পরা যাবে না। স্বরাষ্ট্রমন্ত্রী বলেন, কেউ আইনের ঊর্ধ্বে নয়। সে পুলিশ বাহিনীর লোক হোক আর সেনাবাহিনীর লোক হোক। আইন সবার জন্য সমান। পুলিশও যদি অন্যায় করে কাউকে ছাড় দেয়া হচ্ছে না, ছাড় দেয়া হবেও না।আদালত বলেছেন, ২ লাখ পুলিশের মধ্যে মাত্র ১৩ হাজার পুলিশ অসত্ এবং তাদের  জন্য গোটা পুলিশ বাহিনীর বদনাম হচ্ছে। এ তথ্য আদৌ সত্য কিনা জানতে চাইলে স্বরাষ্ট্রমন্ত্রী  বলেন, এ  ক্ষেত্রে সত্য-মিথ্যার প্রশ্ন  আসে না। সবার জন্যই আইন সমান।আসাদুজ্জামান খান কামাল বলেন, মঙ্গল শোভাযাত্রায় মুখোশ পরা যাবে না। তবে কেউ চাইলে মুখোশ হাতে রাখতে পারবেন। সারাদেশে নববর্ষের অনুষ্ঠান নিরাপদ ও আনন্দময় করতে নিরাপত্তা ব্যবস্থা জোরদার করা হবে। অনুষ্ঠানস্থল চারুকলা, রমনা বটমূল, ঢাকা বিশ্ববিদ্যালয় (ঢাবি) ও রবীন্দ্র সরোবরের মতো জনসমাগমস্থলে বিশেষ নিরাপত্তায় সিসিটিভি ক্যামেরা ও বিশেষ তল্লাশির ব্যবস্থা থাকবে।স্বরাষ্ট্রমন্ত্রী  বলেন, অনুষ্ঠানের দিন পুরো ঢাকায় চলাচলের জন্য ট্রাফিক প্ল্যান করবে ডিএমপি।  মঙ্গল শোভাযাত্রার শুরু থেকে শেষ পর্যন্ত কেউ নতুন করে এরমধ্যে ঢুকতে পারবে না। অনুষ্ঠানে ভুভুজেলা বাঁশি বাজানো যাবে না। পহেলা বৈশাখের অনুষ্ঠানে বিকাল ৫টার পর কেউ প্রবেশ করতে পারবেন না। ৬টার মধ্যে অনুষ্ঠানস্থল ত্যাগ করতে হবে। অনুষ্ঠানের আগের দিন বিশেষ স্টিকারযুক্ত গাড়ি ছাড়া ঢাবি ক্যাম্পাসে চলতে পারবে না।ফায়ার সার্ভিসের জন্য কেনা হচ্ছে বিশেষ হেলিকপ্টার বৈঠকে সাংবাদিকদের প্রশ্নের জবাবে স্বরাষ্ট্রমন্ত্রী জানান, ফায়ার সার্ভিসের জন্য বিশেষ ধরনের হেলিকপ্টার কেনা হবে। যা দিয়ে দুর্যোগকবলিত মানুষকে উদ্ধার ও পানি নিক্ষেপ সম্ভব হবে।



26919,42736
আগুন লাগার প্রধান তিন কারণ বৈদ্যুতিক ত্রুটি, সিগারেট ও চুলা
অন্যান্য
প্রকাশ : ০৪ এপ্রিল ২০১৯, ০০:০০
অগ্নিআতঙ্ক ছড়িয়ে পড়েছে সারাদেশে। প্রতিদিন অগ্নিকান্ডের খবর মানুষকে সন্ত্রস্ত করছে। আগুন গ্রাস করছে মানুষের জীবন, বাসাবাড়ি, অফিস-আদালত, মার্কেট-ইমারত, দোকান-পাট-বিপণি বিতান সবকিছু। মানুষ বেশি প্রাণ হারাচ্ছেন আবাসিক এলাকাগুলোতে। ক্ষয়-ক্ষতি হচ্ছে হাজার হাজার কোটি টাকার। নিমতলী থেকে চকবাজারের চুড়িহাট্টা, আশুলিয়ার তাজরিন গার্মেন্টস থেকে টঙ্গির টাম্পাকো ফয়েলস প্যাকেজিং কারখানা; আর এখন বনানীর পুড়ে যাওয়া এফআর টাওয়ারও সাক্ষী হয়ে আছে আগুনের ভয়াবহতার।ফায়ার সার্ভিস এন্ড সিভিল ডিফেন্সের বার্ষিক প্রতিবেদন থেকে জানা গেছে, দেশে যত অগ্নিকাণ্ডের ঘটনা ঘটেছে,  তার প্রধান তিন কারণ হলো- বৈদ্যুতিক গোলযোগ, চুলার আগুন ও জ্বলন্ত সিগারেটের টুকরা। এছাড়া গাড়ি বা কলকারখানার ইঞ্জিনের ঘর্ষণ, খোলা বাতি, অতিরিক্ত তাপ ইত্যাদি কারণেও আগুন লাগার ঘটনা ঘটছে। এদিকে আগুনের ঘটনা সবচেয়ে বেশি ঘটে ঢাকায়।                সব চেয়ে কম ঘটে সিলেটে।ফায়ার সার্ভিস এন্ড সিভিল ডিফেন্স অধিদপ্তর বলছে, দেশের সব অগ্নিকান্ডে মৃত্যুর পরিসংখ্যান নেই তাদের কাছে। তাদের এক প্রতিবেদন অনুযায়ী, ২০১৪ থেকে ২০১৮ সাল পর্যন্ত ৫ বছরে ৮৯ হাজার ৯২৩টি অগ্নিদুর্ঘটনায় মারা গেছেন ৩৬৫ জন। ক্ষয়ক্ষতির পরিমাণ ২ হাজার ৯৯ কোটি ৭২ লাখ ৫৯ হাজার ৭৯২ টাকা। পরিসংখ্যান হিসেব করে দেখা গেছে ক্রমান্বয়ে বাংলাদেশে অগ্নিদুর্ঘটনাও অগ্নিঝুঁকি বেড়েই চলেছে।গত বছর সারাদেশে অগ্নিকাণ্ডের ঘটনা ঘটেছে ১৯ হাজার ৬৪২টি। এর মধ্যে ৭ হাজার ৮২৫টি অগ্নিকাণ্ডের সুত্রপাত ঘটে বৈদ্যুতিক শর্ট সার্কিট থেকে। অর্থাত্ বিদ্যুত্ সঞ্চালন লাইন, ব্যবহারকারীর বৈদ্যুতিক সরঞ্জাম থেকেই এসব অগ্নিকাণ্ডের সূত্রপাত হয়েছে। বৈদ্যুতিক ত্রুটির কারণে সৃষ্ট এসব আগুনে ক্ষয়ক্ষতির পরিমাণ ২০৪ কোটি ৪৪ লাখ টাকা।প্রতিবেদনে আরো বলা হয়, বিগত এক বছরে ঢাকাসহ সারাদেশে ৩ হাজার ১০৮টি আগ্নিকাণ্ডের সূত্রপাত ঘটেছে জ্বলন্ত সিগারেটের টুকরা থেকে। অর্থাত্ প্রায় ১৫ শতাংশ দুর্ঘটনার পেছনে দায়ী সিগারেটের জলন্ত ফিল্টার। অধিকাংশ ক্ষেত্রে দেখা যায় ধূমপায়ীরা জ্বলন্ত সিগারেট যেখানে সেখানে ফেলে দেন। ফায়ার সার্ভিস কর্মকর্তাদের মতে, পাবলিক প্লেসে ধূমপান নিষিদ্ধ হলেও মানুষ অহরহই এই নিষেধাজ্ঞা অমান্য করছেন। এ কারণেই প্রায় সবখানেই ধূমপান করতে দেখা যায়।ফায়ার সার্ভিসের সাবেক মহাপরিচালক ব্রিগেডিয়ার জেনারেল (অব.) আলী আহমেদ খান বলেন, সিগারেট থেকে অগ্নিকাণ্ডের যেসব ঘটনা ঘটে, শুধু সচেতনতা বৃদ্ধি করা গেলেই এ ধরনের ঘটনা এড়ানো সম্ভব। অধিকাংশ অফিস ভবনে আলাদা করে ‘ধূমপান জোন’ থাকে না, ফলে সিঁড়িতে বা এদিকে ওদিকে মানুষ ধূমপান করে। যেখান থেকে আগুনের সূত্রপাত হতে পারে। একটা সু্উচ্চ ভবনে ৩০ মিনিট ফায়ার ফাইটিং সক্ষমতা থাকতে হবে ভবন কর্তৃপক্ষের। পানি থাকতে হবে। কিন্ত অধিকাংশ ভবনে নেই।ফায়ার সার্ভিস ও সিভিল ডিফেন্স অধিদপ্তরের পরিচালক মেজর এ কে এম শাকিল নেওয়াজ জানান, ঢাকা শহরের ভবনগুলো নির্মাণের শুরুতেই নানা ভুল করা হয়। প্রায় প্রতিটি ভবনের ক্ষেত্রে দেখা যায় সিভিল, মেকানিক্যাল, ফায়ার, ইলেকট্রিক্যাল ইঞ্জিনিয়ার কাজ করে থাকেন। কিন্তু কারও সঙ্গে কারও সমন্বয় থাকে না। মানুষের ভেতর সচেতনতা বাড়ে দুর্ঘটনা ঘটলে। এসব ভুলের খেসারত দিতে হয় অগ্নিকান্ডের মধ্য দিয়ে। 



26920,42737
সবগুলো অপারেটরের ফোর-জি গতি কম
অন্যান্য
প্রকাশ : ০৪ এপ্রিল ২০১৯, ০০:০০
দেশের কোনো মোবাইল ফোন অপারেটরই চতুর্থ প্রজন্মের (ফোরজি) ইন্টারনেট সেবায় নির্ধারিত মাত্রার গতি দিতে পারছে না। চারটি বিভাগে বাংলাদেশ টেলিযোগাযোগ নিয়ন্ত্রণ কমিশনের (বিটিআরসি) জরিপে এ তথ্য উঠে এসেছে। গতকাল বুধবার বিটিআরসি এই জরিপের ফলাফল প্রকাশ করে। রাজশাহী, খুলনা, বরিশাল ও রংপুর বিভাগে এই জরিপ পরিচালনা করা হয়। এর আগে ঢাকায়ও বিটিআরসি একই জরিপ করে, সেখানেও ফোরজিতে নির্ধারিত হারে গতি পাওয়া যায়নি। অবশ্য অপারেটরগুলো বলছে, বর্তমান অবকাঠামোতে এর চেয়ে বেশি গতি দেওয়া কঠিন।বিটিআরসি গত জানুয়ারি ও ফেব্রুয়ারি মাসে এ জরিপ চালায়। জরিপে ৭০০ থেকে ২ হাজার নমুনা ব্যবহার করে তারা। জরিপে বলা হয়, কোনো বিভাগে কোনো অপারেটরের গতিই ৭ এমবিপিএস বা তার বেশি নয়। জরিপ অনুযায়ী, এ চার বিভাগে গ্রামীণফোনের ফোরজি সেবার ডাউনলোড গতি সর্বনিম্ন খুলনায়, ৪ দশমিক ৬৩ এমবিপিএস। বেশি রংপুরে, ৬ দশমিক ৮৮ এমবিপিএস। রাজশাহী বিভাগে গ্রামীণফোনের  ফোরজির গতি ৬ দশমিক ৬৯ ও বরিশালে ৫ দশমিক ১ এমবিপিএস। কল সংযোগের ক্ষেত্রে গ্রামীণফোনে নির্ধারিত ৭ সেকেন্ডের বেশি সময় লাগে খুলনা ও বরিশালে।রবির ক্ষেত্রে সবচেয়ে কম গতি ৪ দশমিক ৮৯ এমবিপিএস, যা মিলেছে বরিশালে। সর্বোচ্চ ৬ দশমিক ৭৫ মিলেছে রাজশাহীতে। খুলনায় রবির গতি ৫ দশমিক ২৯ এমবিপিএস ও রংপুরে ৬ দশমিক ৫১ এমবিপিএস। খুলনায় রবির থ্রিজির গতি নির্ধারিত মাত্রার চেয়ে কম। বরিশালে তাদের কল সংযোগের গড় সময় নির্ধারিত মাত্রার চেয়ে      বশি। অন্য সব ক্ষেত্রে রবির সেবার মান ঠিক আছে। বাংলালিংকের ক্ষেত্রে ফোরজির সর্বনিম্ন গতি বরিশালে, ৩ দশমিক ৫৬ এমবিপিএস। খুলনায় ৪ দশমিক ৯৬, রাজশাহীতে ৫ দশমিক ১০ ও রংপুরে ৪ দশমিক ৬৮ এমবিপিএস। বাংলালিংকের ক্ষেত্রে কল সংযোগের গতি খুলনা ও বরিশালে নির্ধারিত মাত্রার চেয়ে বেশি। টেলিটক এখনো ফোরজি চালু করেনি। থ্রিজিতে ডাউনলোডের গতি আরও কম।



26921,42738
চট্টগ্রামে প্রকৌশলীকে থাপ্পড় : পাল্টাপাল্টি কর্মসূচি
অন্যান্য
প্রকাশ : ০৪ এপ্রিল ২০১৯, ০০:০০
গৃহায়ন কর্তৃপক্ষের এক প্রকৌশলীকে থাপ্পড় মারার অভিযোগকে কেন্দ্র করে উত্তপ্ত হয়ে উঠেছে চট্টগ্রাম। এই ঘটনাকে কেন্দ্র করে দ্বিতীয় দিনের মতো কর্মবিরতি পালন করেন গৃহায়ন কর্তৃপক্ষের চট্টগ্রাম অঞ্চলের কর্মকর্তা-কর্মচারীরা। অন্যদিকে মিথ্যা অপপ্রচার চালিয়ে মেয়রের সম্মান ক্ষুণ্ন করার অভিযোগ এনে ওই প্রকৌশলীর প্রত্যাহার চেয়ে মানববন্ধন করেছে বিভিন্ন সংগঠন। একই দাবিতে সিটি করপোরেশনের কাউন্সিলর, কর্মকর্তা-কর্মচারীরাও মানববন্ধন করেছেন।গতকাল বুধবার দুপুরে নগরীর জাকির হোসেন সড়কে গৃহায়ন কর্তৃপক্ষের আঞ্চলিক কার্যালয়ের মূল ফটকের ভেতরে দাঁড়িয়ে মানববন্ধন করেন প্রকৌশলী ও কর্মকর্তা-কর্মচারীরা। মানববন্ধনে তারা নিজেদের নিরাপত্তাহীনতার কথা তুলে ধরেছেন। ওই কর্মসূচিতে ওই সহকারী প্রকৌশলী আশরাফুজ্জামানও উপস্থিত ছিলেন।এসময় আশরাফুজ্জামান বলেন, আমাদের নিরাপত্তা এখন হুমকির মুখে। কাল কয়েকজন এসে আমাদের অফিসে লাগানো সব ব্যানার ছিঁড়ে নিয়ে গেছে। যারা ব্যানার ছিঁড়ে নিয়ে যেতে পারে তারা আমাকেও মারধর করতে পারে। আমরা নিরাপত্তা চাই, কাজ করার স্বাধীনতা চাই।কর্মসূচিতে গৃহায়ন কর্তৃপক্ষের তত্ত্বাবধায়ক প্রকৌশলী শামসুল আলম উপস্থিত ছিলেন। তিনি বলেন, প্রকৌশলী শাসমুল আলমকে লাঞ্ছিত করার মাধ্যমে মেয়র মহোদয় পক্ষান্তরে আমাদেরকেও লাঞ্ছিত করেছেন। আমরা  এই ঘটনার সুষ্ঠু সমাধান চাই। কাজ করার নিরাপত্তা চাই। ভবিষ্যতে যেন এমন না হয় সেই গ্যারান্টি আমরা সরকার ও বাংলাদেশের জনগণের কাছে চাই।অন্যদিকে গত মঙ্গলবার দুপুরে এই ঘটনাকে কেন্দ্র করে প্রকৌশলী আশরাফুজ্জামান পলাশকে প্রত্যাহারের দাবিতে চট্টগ্রাম প্রেসক্লাবে মানববন্ধন করেছে ইনস্টিটিউট অব ডিপ্লোমা ইঞ্জিনিয়ার্স চট্টগ্রাম জেলা, মহিলা কল্যাণ পরিবার ডিপ্লোমা ইঞ্জিনিয়ার্স এসোসিয়েশন চট্টগ্রাম, প্রাইভেট সেক্টর ডিপ্লোমা ইঞ্জিনিয়ার্স, ইনস্টিটিউট অব ডিপ্লোমা ইঞ্জিনিয়ার্স চট্টগ্রাম সিটি কর্পোরেশন।মানববন্ধনে আগামী ২৪ ঘন্টার মধ্যে আশরাফুজ্জামানকে প্রত্যাহার করাসহ তার দৃষ্টান্তমূলক শাস্তির দাবি জানিয়েছেন বক্তারা। বক্তারা বলেন, ডিপ্লোমা ইঞ্জিনিয়াররা কারো ব্যক্তিগত সম্পত্তি নয়। আশরাফুজ্জামান পলাশ ব্যক্তিগত স্বার্থ হাসিলের জন্য মেয়রের সাথে যে অসৌজন্যমূলক আচরণ করেছেন, এটি আমাদের জন্য কলংকের। আমরা আগামী ২৪ ঘন্টার মধ্যে তার প্রত্যাহার চাই।এদিকে, গতকাল সকাল ৯টায় প্রেসক্লাবের সামনে মানববন্ধন করেন করপোরেশনের কাউন্সিলর, কর্মকর্তা-কর্মচারী ও ঠিকাদাররা। এতে বক্তারা বলেন, মেয়র চট্টগ্রামের ৬০ লাখ মানুষের অভিভাবক। একজন সহকারী প্রকৌশলী হয়ে আশরাফুজ্জামান পলাশ মেয়র মহোদয়ের সঙ্গে ঔদ্ধত্যপূর্ণ আচরণ করেছেন।গতকাল বিকালে হালিশহর গোলচত্ত্বর এলাকায় হালিশহর নাগরিক ফোরামের ব্যানারে মানববন্ধন ও বিক্ষোভ মিছিল করেন স্থানীয় বাসিন্দারা। মানববন্ধনে বক্তারা অভিযুক্ত প্রকৌশলীর বিরুদ্ধে চাঁদাবাজির অভিযোগ এনে তার নিয়োগ প্রক্রিয়া নিয়ে প্রশ্ন তুলেন। মানববন্ধনে হালিশহর নাগরিক ফোরামের আহবায়ক মোহাম্মদ হারুনের সভাপতিত্বে চট্টগ্রাম সিটি করপোরেশনের সাবেক প্যানেল মেয়র মোহাম্মদ হোসেন, ২৪ নম্বর ওয়ার্ড কাউন্সিলর নাজমুল হক ডিউক, ২৬ নম্বর ওয়ার্ড কাউন্সিলর আবুল হোসেন, ২৫ নম্বর ওয়ার্ড কাউন্সিলর এরশাদ উল্লাহ, ২৭ নম্বর ওয়ার্ড কাউন্সিলর এসএম  সোহেল, ৩৭ নম্বর ওয়ার্ড কাউন্সিল শফিউল আলমসহ অনেকে বক্তব্য রাখেন।প্রসঙ্গত, চট্টগ্রাম মহানগরীর হালিশহরস্থ পোর্ট কানেক্টিং সড়ক সংলগ্ন একটি ড্রেন সংস্কার করা নিয়ে সিটি করপোরেশনের সঙ্গে গৃহায়ণ কর্তৃপক্ষের বিরোধ চলে আসছে। গত সোমবার গৃহায়ণ কর্তৃপক্ষের কর্মকর্তাদের নিজ কার্যালয়ে ডাকেন মেয়র। অভিযোগ উঠেছে সেখানেই কথাবার্তার এক পর্যায়ে প্রকৌশলী আশরাফুজ্জামানকে থাপ্পর মেরে বসেন মেয়র। তবে বিষয়টি অস্বীকার করেছেন মেয়র আ জ ম নাছির উদ্দিন। তিনি বলেছেন, ওই দিন মিটিংয়ে এমন কোন ঘটনা ঘটেনি। মিটিংয়ের একপর্যায়ে আশরাফুজ্জামান ঔদ্ধত্যপূর্ণ আচরণ করলে মেয়র তাকে বকাঝকা করেন বলে জানান।খুলনা অফিস জানায়, নগরীর খালিশপুরস্থ কার্যালয়ের সামনে কেন্দ্রীয় কর্মসূচির অংশ হিসেবে জাতীয় গৃহায়ণ কর্তৃপক্ষের কর্মকর্তা-কর্মচারীরা মানববন্ধন ও কলম বিরতি কর্মসূচি পালন করেছে।



26922,42739
ফ্রিতে ১৬ কোটি টাকার টিকিট দিলেন বিমান কর্মকর্তা
অন্যান্য
প্রকাশ : ০৪ এপ্রিল ২০১৯, ০০:০০
তিনি বাংলাদেশ বিমানের একজন কান্ট্রি ম্যানেজার; কিন্তু বিমানের টিকিট ফ্রি দিতে তার কোনো কার্পণ্য নেই। প্রায় দুই হাজার ৪৭২টি টিকিট বিনা পয়সায় ইস্যু দেখিয়ে যুক্তরাজ্যের কান্ট্রি ম্যানেজার প্রায় ১৬ কোটি টাকা আত্মসাত্ করেছেন। বিমানের ওই কান্ট্রি ম্যানেজারের নাম শফিকুল ইসলাম। তিনি ডিজিএম পদে কর্মরত আছেন। এই অভিযোগে তাকে ওএসডি করা হয়েছে।জানা গেছে, যুক্তরাজ্যে কান্ট্রি ম্যানেজার থাকাকালে তিনি যে টিকিটগুলো ইস্যু করেছিলেন তার মধ্যে এক হাজার একশ ৩৬টি বিজনেস ক্লাসের এবং এক হাজার তিনশ ৩৬টি ইকোনমি ক্লাসের। টিকিটগুলো বিমানের লন্ডন-ঢাকা রুটের। শুধু টিকিটে নয়, শফিকুল ইসলাম বিমানের কার্গো পরিবহনেও ব্যাপক অনিয়ম করেছেন বলে জানা গেছে।এদিকে, বিমানের একজন জিএমকেও ওএসডি করা হয়েছে। আশরাফুল আলম নামের ওই জিএম বিমান মনোনীত কয়েকটি ট্রাভেল এজেন্সিকে সিট ব্লক করে বিশেষ সুবিধা দিয়েছেন বলে অভিযোগ উঠে।



26923,42740
সাবেক মন্ত্রী আবদুল মান্নানের আজ মৃত্যুবার্ষিকী
অন্যান্য
প্রকাশ : ০৪ এপ্রিল ২০১৯, ০০:০০
সাবেক মন্ত্রী, বিশিষ্ট রাজনীতিবিদ আবদুল মান্নানের আজ ১২তম মৃত্যুবার্ষিকী। তিনি ১৯২৯ সালের ৭ অক্টোবর টাঙ্গাইল জেলার কাতুলি গ্রামে জন্মগ্রহণ করেন।    আবদুল মান্নান ১৯৫২ সালের ভাষা আন্দোলন, ছয়দফা আন্দোলন, ১৯৬৯-এর গণঅভ্যুত্থানে সক্রিয় অংশগ্রহণ করেন। তিনি ১৯৫৬ সালে টাঙ্গাইল মহকুমা আওয়ামী লীগের সভাপতি, ১৯৬৯ সালে টাঙ্গাইল জেলা আওয়ামী লীগের সভাপতি এবং নিখিল পাকিস্তান আওয়ামী লীগের প্রচার সম্পাদক নির্বাচিত হন। তিনি একাধিকবার আওয়ামী লীগের ভারপ্রাপ্ত সভাপতি হিসেবে দায়িত্ব পালন করেন। তিনি ১৯৭২ সালে বাংলাদেশের প্রথম স্বরাষ্ট্রমন্ত্রী হন। এছাড়া বাংলাদেশের দ্বিতীয় মন্ত্রিসভার স্বাস্থ্য ও পরিবার পরিকল্পনা মন্ত্রীর দায়িত্ব পালন করেন। তিনি মুজিবনগর সরকারের মুখপত্র সাপ্তাহিক ‘জয়বাংলা’ পত্রিকার সম্পাদকমণ্ডলীর সভাপতি ছিলেন। ২০০৫ সালের ৪ এপ্রিল তিনি মৃত্যুবরণ করেন।—প্রেসবিজ্ঞপ্তি 



26924,42741
মৃত্যুবার্ষিকী
অন্যান্য
প্রকাশ : ০৪ এপ্রিল ২০১৯, ০০:০০
সালাহউদ্দিন আহম্মেদ আজ ৪ এপ্রিল সালাহউদ্দিন আহম্মেদের ২৩তম মৃত্যুবার্ষিকী। তিনি সোনারগাঁও হোটেলের স্বত্বাধিকারী হোটেলস ইন্টারন্যাশনাল লিমিটেডের প্রথম ব্যবস্থাপনা পরিচালক ছিলেন। তিনি হোটেল পূর্বাণীরও প্রকল্প পরিচালক ছিলেন। তার মৃতুবার্ষিকী উপলক্ষে দোয়া মাহফিল এবং কাঙালি ভোজের আয়োজন করেন।অণিমা সেনগুপ্তামহান মুক্তিযুদ্ধে বীর শহীদ সুধীর কান্তি সেনগুপ্তের সহধর্মিণী ও ব্রিটিশ বিরোধী আন্দোলনের মহানায়ক মাস্টারদা সূর্যসেনের অন্যতম সহযোদ্ধা বিপ্লবী অণিমা সেনগুপ্তার ১০ম মৃত্যুবার্ষিকী আজ। এ উপলক্ষে ঢাকেশ্বরী মন্দিরে ও পোস্তগোলা জাতীয় মহাশ্মশানে তাঁর প্রতি শ্রদ্ধাঞ্জলি নিবেদন করা হবে। 



26925,42742
ঠাকুরগাঁওয়ে সড়ক দুর্ঘটনায় গৃহবধূ নিহত
সারাদেশ
প্রকাশ : ০৩ এপ্রিল ২০১৯, ২৩:২১
ঠাকুরগাঁওয়ে সড়ক দুর্ঘটনায় গৃহবধূ নিহত হয়েছেন। নিহত জুলেখা বেগম (৩৫) দিনাজপুর জেলার বীরগঞ্জ উপজেলার ঝাড়বাড়ী এলাকার মিল ব্যবসায়ী ইলিয়াস আলীর স্ত্রী। বুধবার রাত ৮টার সময় ঠাকুরগাঁও সদর উপজেলা গড়েয়া নামক এলাকায় এ ঘটনা ঘটে বলে জানান সদর থানার ওসি আশিকুর রহমান। ওসি আশিকুর রহমান ও প্রত্যক্ষদর্শী জানান, ঠাকুরগাঁও থেকে স্ত্রী ও ২ বছর বয়সের শিশু সন্তানকে নিয়ে মোটরসাইকেলে ঝাড়বাড়ীতে যাওয়ার সময় গড়েয়া এলাকায় ট্রাকের পিছনের চাকায় লেগে ছিটড়ে পড়েন যান তার স্ত্রী। মাথায় আঘাত পেয়ে ঘটনাস্থলেই তার মৃত্যু হয়। আহত ইলিয়াস আলী ও তার শিশু বর্তমানে ঠাকুরগাঁও আধুনিক সদর হাসপাতালে চিকিৎসাধীন রয়েছেন।ট্রাকটিকে আটক করা হলেও ট্রাকচালক ও হেলপার পালিয়ে গেছে বলে জানান ওসি আশিকুর রহমান।ইত্তেফাক/আরকেজি



26926,42743
৭০ বছর পর কোলকাতা থেকে পর্যটকবাহী প্রথম জাহাজ ‘বেঙ্গল গঙ্গা’ বরিশালে
সারাদেশ
প্রকাশ : ০৪ এপ্রিল ২০১৯, ০০:০৩
৭০ বছর কোলকাতা থেকে পর্যটকবাহী জাহাজ আরভি বেঙ্গল গঙ্গা বরিশালে এসে পৌছেছে। ২৯ মার্চ দুপুর সাড়ে ১২টার দিকে কোলকাতার খিদিরপুর থেকে পর্যটক নিয়ে রওয়ানা হয় জাহাজটি। বুধবার দুপুর দেড়টার দিকে বরিশাল নদীবন্দর সংলগ্ন কীর্তনখোলা নদীর তীরবর্তী মুক্তিযোদ্ধা পার্কে এসে পৌছায়। পর্যটকরা বরিশাল ঘুরে দেখবেন বলে জানিয়েছেন পর্যটকদের দেখভালের দায়িত্বে থাকা গালফ্ অরিয়েন্ট সিওয়েস লিমিটেডের লজিস্টিক ম্যানেজার মো: নুরুজ্জামান। তিনি জানান, পর্যটকদের মধ্যে যুক্তরাজ্য, আমেরিকা ও ইতালির ৬ জন রয়েছেন। রওয়ানা পথে জাহাজটি কাউখালীতে এবং সর্বশেষ বরিশালে নোঙর করে। এ যাত্রার অংশ হিসেবে পর্যটকবাহী জাহাজটি বরিশাল পৌছালে ইনল্যান্ড ওয়াটার ট্রান্সপোর্ট অথরিটি অব ইন্ডিয়ার চেয়ারম্যান নতুন গুহ বিশ্বাসসহ অন্যান্য কর্মকর্তাদের ফুলের শুভেচ্ছা জানান বরিশাল নদী বন্দর কর্তৃপক্ষ।বৃহস্পতিবার ঢাকার উদ্দেশ্যে রওয়ানা দিবে। পথিমধ্যে চাঁদপুর ও নারায়ণগঞ্জও ঘুরে দেখবেন পর্যটকরা। এরপর ৮ এপ্রিল পুনরায় কোলকাতার উদ্দেশ্যে ঢাকা থেকে রওয়ানা দেবে জাহাজ আরভি বেঙ্গল গঙ্গা। এছাড়া কোলকাতায় এখন বাংলাদেশি জাহাজ মধুমতি রয়েছে। এদিকে জাহাজ বরিশালে বুধবার দুপুর দেড়টার দিকে বরিশাল নদীবন্দর সংলগ্ন কীর্তনখোলা নদীর তীরবর্তী মুক্তিযোদ্ধা পার্কে এসে পৌছায়। এসময় ও বিআইডব্লিউটি কর্মকর্তারা আগত পর্যটকদের ফুল দিয়ে শুভেচ্ছা জানান। পর্যটকরা জানান, নৌ-ভ্রমণটি আসলে খুবই আনন্দদায়ক। আমরা খুব ইনজয় করছি।বরিশাল বিআইডব্লিউটিএর নৌ নিরাপত্তা ও ট্রাফিক ব্যবস্থাপনা বিভাগের উপ পরিচালক আজমল হুদা মিঠু সরকার জানান, বাংলাদেশের সাথে সড়ক ও রেল পথে ভারতের সাথে যোগাযোগ থাকলেও নৌ পথে যোগাযোগটা নতুন বন্ধন সৃষ্টি করেছে। ৭০ বছর আগে এই পথে ভারতের সাথে যোগাযোগ ছিলো তবে এখন নতুন ভাবে শুরু হয়েছে। সরকারের উচ্চ পর্যায়ের চিন্তাভাবনা রয়েছে পর্যায়ক্রমে যাত্রীবাহী নৌযান চলাচলের জন্য।কোলকাতা থেকে সুন্দরবনের পার্শ্ববর্তী হয়ে এমজি ক্যানেল ধরে মংলা ঘষিয়াখালী চ্যানেল পার হয়ে মংলা ও পিরোজপুর থেকে বরিশাল এবং চাদপুর-ঢাকা এই রুটে চলাচল করবে পর্যটকবাহী জাহাজ গঙ্গা।ক্রু, পর্যটক ও কর্মকর্তাসহ ৪০জন যাত্রী নিয়ে এসেছে পর্যটকবাহী গঙ্গা। বিদেশী পর্যটকরা আজ বরিশাল অবস্থান করে দর্শনীয় স্থানগুলো পরিদর্শন করবে। পর্যটকদের ইমেগ্রেশন চেকিং সম্পন্ন হয় মংলা সিপোর্টে। 



26927,42744
রক্ত দিয়ে লিখে ববি উপাচার্যের পদত্যাগ দাবি
সারাদেশ
প্রকাশ : ০৪ এপ্রিল ২০১৯, ০০:২২
বরিশাল বিশ্ববিদ্যালয়ের (ববি) শিক্ষার্থীরা এবারে উপাচার্যের পদত্যাগের দাবিতে রক্ত দিয়ে দেয়ালে লিখে এবং ক্যাম্পাসের বিভিন্নস্থানে পোস্টারিং করেছেন। টানা আন্দোলনের নবম দিনের মাথায় তারা এই কর্মসূচি গ্রহণ করে। এর আগে তারা উপাচার্য এসএম ইমামুল হকের পদত্যাগ দাবিতে ৪৮ ঘণ্টার আল্টিমেটাম দেয়। তবে বুধবার দুপুর দুইটায় এই আল্টিমেটামের সময় শেষ হলেও উপাচার্য পদত্যাগ না করায় শিক্ষার্থীরা এই কর্মসূচি পালন করে। বুধবার দুপুর দুইটা থেকে একাডেমিক ভবনের সামনে শিক্ষার্থীরা এক এক করে রক্ত দিতে থাকেন এবং সেই রক্ত দিয়ে বিশ্ববিদ্যালয়ের দেয়ালে উপাচার্যের পদত্যাগের দাবিতে দেয়ালে নানা স্লোগান লেখা এবং ক্যাম্পাস জুড়ে পোস্টারিং করা হয়।এছাড়াও বিশ্ববিদ্যালয়ের একাডেমিক ভবনের সামনে বসে সন্ধ্যা পর্যন্ত বিক্ষোভ করেন শিক্ষার্থীরা। দুপুরে বিশ্ববিদ্যালয়ের কয়েকজন শিক্ষক আন্দোলনরতদের সাথে সমঝোতার চেষ্টা করে ফের ব্যর্থ হন। শিক্ষার্থীদের আন্দোলন শুরু হওয়ার পরদিন থেকে উপাচার্য ঢাকায় অবস্থান করায় তিনবার জনসংযোগ দপ্তরের মাধ্যমে বিষয়টি নিষ্পত্তির জন্য বিবৃতি প্রেরণ করে।প্রসঙ্গত: ২৬ মার্চ স্বাধীনতা দিবসের আয়োজন সম্পর্কে শিক্ষার্থীদের নানা জানানোর কারণে আন্দোলন শুরু করে শিক্ষার্থীরা। এরপর আন্দোলনরত শিক্ষার্থীদের রাজাকারের বাচ্চা বলায় উপাচার্যের পদত্যাগের দাবিতে টানা ৯ দিন এই আন্দোলন চলমান রয়েছে। এর মধ্যে ভিসি বিশ্ববিদ্যালয় অনির্দিষ্টকালের জন্য বন্ধ ঘোষণা করলেও ক্যাম্পাস ছাড়েনি শিক্ষার্থীরা। 



26928,42745
ঝুঁকিপূর্ণ একটি ব্রিজ সমস্যা লাখো মানুষের
অন্যান্য
প্রকাশ : ০৪ এপ্রিল ২০১৯, ০০:০০
মানিকগঞ্জে ঝুঁকিপূর্ণ একটি ব্রিজের উপর দিয়ে চলাচলে সমস্যায় পড়েছে লক্ষাধিক মানুষ। হরিরামপুর উপজেলার  ঝিটকা-পাটুরিয়া রাস্তার হরিরামপুরের  বাল্লা ইউনিয়নের ভাদিয়াখোলা গ্রামে ৩ বছর ধরে ভাঙা অবস্থায় রয়েছে এলজিইডি’র আওতাধীন ওই ব্রিজের উপরের একটি অংশ।স্থানীয়রা জানান, বছর খানেক আগে ব্রিজের উপরে ভেঙে যাওয়া অংশটি মেরামত করা হলেও সেটি ৫ মাস পরে আবারো আগের চেয়ে বড় আকারে ভেঙে গেছে। রাস্তাটি দিয়ে ঝিটকাবাজার থেকে বাল্লা ইউনিয়নের ভাদিয়াখোলা হয়ে শিবালয়ের পাটুরিয়া ঘাটে লক্ষাধিক মানুষ যাতায়াত করে। বাস, ট্রাক, পিকআপ, অটোরিকশা, হ্যালোবাইক, মোটরসাইকেল, রিকশা, ভ্যানসহ বিভিন্ন ধরনের যানবাহন এ রাস্তাটি দিয়ে চলাচল করে। এ রাস্তাটি দিয়ে ঝিটকা বাজারে বিভিন্ন ব্যবসায়িক গুরুত্বপূর্ণ পণ্য আনা-নেওয়া হয়। ব্রিজটির উপরের অংশ ভেঙে যাওয়াতে ঘটছে দুর্ঘটনা। ব্রিজ দিয়ে ঝুঁকি নিয়ে চলাচল করতে হচ্ছে লোকজনকে।স্থানীয়রা জানান, অতিরিক্ত মাল বোঝাই যানবাহন চলাচলের কারণেই মূলত ব্রিজটি ভেঙে গেছে। ভাঙা ব্রিজে প্রতিদিন মাটি বহনকারী ট্রাক্টর চলাচল করায় ব্রিজের ভাঙা অংশটি দ্রুত প্রসারিত হচ্ছে। এভাবে চলতে থাকলে যেকোন সময় বড় ধরনের দুর্ঘটনার আশঙ্কা রয়েছে।এ ব্যাপারে এলজিইডির হরিরামপুর উপজেলা প্রকৌশলী মোকলেছুর রহমান জানান, বিষয়টি আমার জানা নেই। তবে আমরা খোঁজ-খবর নিয়ে প্রয়োজনীয় ব্যবস্থা গ্রহণ করবো।



