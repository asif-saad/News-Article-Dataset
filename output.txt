336736,352553
ভারতে দলিত সম্প্রদায়ের দুই শিশুকে পুড়িয়ে হত্যা
বিশ্ব সংবাদ
প্রকাশ : ২১ অক্টোবর ২০১৫, ১৮:৫৭
   ভারতের রাজধানী দিল্লির পার্শ্ববর্তী ফরিদাবাদ জেলায় বাড়িতে আগুন দিয়ে দলিত সম্প্রদায়ের দুই শিশুকে হত্যার অভিযোগ উঠেছে। বলা হচ্ছে, তুলনামূলক উচ্চবর্ণের 'রাজপুত' সম্প্রদায়ের লোকদের দেয়া আগুনে শিশু দুটি নিহত হয়েছে। এর প্রতিবাদে বিক্ষুব্ধ জনতা গুরুত্বপূর্ণ একটি মহাসড়ক অবরোধ করে রাখে।   আগুন দেয়ার ঘটনায় জড়িত সন্দেহে এখন পর্যন্ত তিন জনকে গ্রেফতার করা হয়েছে। পুলিশ জানিয়েছে, তারা আরো নয় জনকে খুঁজছেন। ঘটনায় নিহত শিশু দুটির বাবা-মা'ও দগ্ধ হয়েছেন। এর মধ্যে মায়ের অবস্থা আশঙ্কাজনক।   ঘটনার পর থেকে ওই এলাকায় উত্তেজনা বিরাজ করছে। অপ্রীতিকর ঘটনা এড়াতে নিরাপত্তা ব্যবস্থা জোরদার করেছে পুলিশ। স্থানীয় টিভি সংবাদে জানানো হয়েছে, ঘটনায় জড়িতদের গ্রেফতার ও বিচারের দাবিতে মঙ্গলবার রাস্তা অবরোধ করে বিক্ষুব্ধ তরুণরা। এর পরদিন বুধবার আরো বহু মানুষ রাস্তা অবরোধ করে রাখে।   হামলার সময় নয় মাস ও দুই বছর বয়সী দুই বোন তাদের বাড়িতে ঘুমাচ্ছিলেন। রাত ২ টার দিকে বাড়িটিতে পেট্রোল দিয়ে আগুন ধরিয়ে দেয় দুর্বৃত্তরা। ঘটনাটি দিল্লি থেকে ৪০ কিলোমিটার দূরে ফরিদাবাদ জেলায় ঘটে।   বার্তা সংস্থা এএফপি জানিয়েছে, দলিত ও রাজপুত সম্প্রদায়ের মধ্যকার বিরোধের জেরে হামলাটি হয়ে থাকতে পারে। গত বছরও এই দুই সম্প্রদায়ের মধ্যে দাঙ্গায় তিন ব্যক্তি নিহত হয়েছিলেন। সূত্র: বিবিসি



336737,352554
গণ বিশ্ববিদ্যালয়ে পরীক্ষার রুটিন পরিবর্তন
শিক্ষা
প্রকাশ : ২১ অক্টোবর ২০১৫, ১৯:০৬
 শিক্ষার্থীদের চাপে সেমিস্টার ফাইনাল পরীক্ষার রুটিন প্রকাশ করেও পরিবর্তন করেছে গণ বিশ্ববিদ্যালয় কর্তৃপক্ষ। আগামী ২৯ অক্টোবর অনুষ্ঠেয় পরীক্ষার রুটিন প্রকাশিত হয়। ছুটির দিন ছাড়া একটানা পরীক্ষার সময়সূচি রেখে রুটিনটি তৈরি করে বিশ্ববিদ্যালয় কর্তৃপক্ষ। এরপর বেলা ১২টায় শিক্ষার্থীরা প্রশাসনিক ভবনের সামনে জড়ো হয়ে একটানা পরীক্ষার সিডিউল বাদ দেয়ার দাবি জানান।  শিক্ষার্থীদের দাবির পরিপ্রেক্ষিতে বিশ্ববিদ্যালয় পরীক্ষা নিয়ন্ত্রক কমিটি জরুরি বৈঠকে বসেন। বৈঠকে পরীক্ষার রুটিন পরিবর্তনের সিদ্ধান্ত নেয়া হয়। এ বিষয়ে প্রধান পরীক্ষা নিয়ন্ত্রক মীর মুর্তজা আলী বাবু জানান, আমরা শিক্ষার্থীদের কথা চিন্তা করেই এ সিদ্ধান্ত নিয়েছি। রুটিন পরিবর্তনের কাজ চলছে, আশা করছি আজই নতুন রুটিন প্রকাশিত হবে।      



336738,352555
এটুআই ও ডাক বিভাগের মধ্যে সমঝোতা স্মারক স্বাক্ষর
টেক
প্রকাশ : ২১ অক্টোবর ২০১৫, ১৯:১৯
    আর্থিক সেবাকে জনগণের দোরগোড়ায় নিয়ে যাওয়ার লক্ষ্যে বুধবার প্রধানমন্ত্রীর কার্যালয়ের 'এক্সেস টু ইনফরমেশন' (এটুআই) কর্মসূচি এবং বাংলাদেশ ডাক বিভাগের মধ্যে এক সমঝোতা স্মারক (এমওইউ) স্বাক্ষরিত হয়েছে। প্রধানমন্ত্রীর কার্যালয়ে আয়োজিত এক অনুষ্ঠানে এটুআই-এর প্রকল্প পরিচালক কবির বিন আনোয়ার এবং ডাক বিভাগের মহাপরিচালক এবিএম হুমায়ুন নিজ নিজ প্রতিষ্ঠানের পক্ষে সমঝোতা স্মারকে স্বাক্ষর করেন।   স্থানীয় সরকার বিভাগ এবং একসেস টু ইনফরমেশন প্রোগ্রামের উদ্যোগে স্থাপিত ইউনিয়ন ডিজিটাল সেন্টার এবং ডাক অধিদফতরের উদ্যোগে স্থাপিত পোস্ট ই-সেন্টারের মধ্যে সমন্বয় এবং সারাদেশে আর্থিক সেবাভূক্তি সম্প্রসারণের জন্য একটি কার্যকর আর্থিক সেবাভূক্তি মডেল তৈরির জন্য চুক্তিবদ্ধ হয়েছে একসেস টু ইনফরমেশন (এটুআই) প্রোগ্রাম এবং ডাক অধিদফতর। বুধবার প্রধানমন্ত্রীর কার্যালয়ে এই সমঝোতা স্মারক স্বাক্ষরিত হয়।   নিজ নিজ প্রতিষ্ঠানের পক্ষে সমঝোতা স্মারক স্বাক্ষর করেন প্রধানমন্ত্রীর কার্যালয়ের মহাপরিচালক (প্রশাসন) ও একসেস টু ইনফরমেশন (এটুআই) প্রোগ্রামের প্রকল্প পরিচালক কবির বিন আনোয়ার এবং ডাক অধিদফতরের মহাপরিচালক এ.বি.এম হুমায়ুন।   এই সমঝোতা স্মারক স্বাক্ষরের ফলে ডাক অধিদফতর এবং এটুআই প্রোগ্রামের যৌথ উদ্যোগে পোস্ট ই-সেন্টারও ডিজিটাল সেন্টার টেকসইকরণের লক্ষ্যে নতুন ই-সেবা তৈরি ও বাস্তবায়ন, উদ্যোক্তাদের দক্ষতা বৃদ্ধি, সেন্টারগুলোকে টেকসইকরণের লক্ষ্যে কারিগরি সহায়তা প্রদান, বাংলাদেশ ডাক বিভাগের ইলেকট্রনিক মানি ট্রান্সফার সেবার সম্প্রসারণের মাধ্যমে জনগণের দোরগোড়ায় সেবা পৌঁছে দেয়া, পোষ্টাল লাইফ ইনস্যুরেন্স সেবার সম্প্রসারণ, পোস্টাল ব্যাংক প্রতিষ্ঠার মাধ্যমে সমাজের সকল ধরণের মানুষের জন্য পূর্ণাঙ্গ আর্থিক সেবা নিশ্চিত করার জন্য বহুবিধ উদ্যোগ গ্রহণ করা হবে।   সামাজিক নিরাপত্তা কর্মসূচীর ভাতাসমূহ ইলেকট্রনিক উপায়ে প্রদানের লক্ষ্যেপ্রয়োজনীয় নীতিমালা প্রণয়ন/সংশোধন ও মাঠ পর্যায়ে বাস্তবায়নের পাশাপাশি সরকারের অন্যান্য পেমেন্ট (যেমন: পেনশন, সরকারি কর্মকর্তা-কর্মচারীদের বেতন ভাতা) বায়ো-মেট্রিক্স পোষ্টাল ক্যাশ কার্ডের মাধ্যমে প্রদানের উদ্যোগ পর্যায়ক্রমে বাস্তবায়িতহবে।   এ ছাড়া সমঝোতাস্মারকের আওতায় ই-কমার্সের মাধ্যমে বিক্রিত পণ্যসামগ্রীর যথাস্থানে পৌছে দেয়ার ক্ষেত্রে বাংলাদেশ ডাক বিভাগের ডেলিভারি চ্যানেল ব্যবহার, ক্যাশ অন ডেলিভারি’র ক্ষেত্রে মূল্য সংগ্রহ এবং সংশ্লিষ্ট উদ্যোক্তা/প্রতিষ্ঠানের কাছে পৌঁছানোর জন্য পোস্টাল সেভিংস ব্যাংক বা মানি ট্রান্সফার সুবিধার ব্যবস্থা করা, পোষ্টাল ক্যাশ কার্ডের মাধ্যমে ইলেকট্রনিক পেমেন্টের সুযোগ তৈরি করা সম্ভব হবে।   সমঝোতা স্মারক স্বাক্ষর অনুষ্ঠানে উপস্থিত ছিলেন ডাক ও টেলিযোগাযোগ বিভাগের প্রতিমন্ত্রী বেগম তারানা হালিম, প্রধানমন্ত্রীর কার্যালয়ের মহাপরিচালক (প্রশাসন) ও একসেস টু ইনফরমেশন (এটুআই) প্রোগ্রামের প্রকল্প পরিচালক কবির বিন আনোয়ার, ডাক অধিদফতরের মহাপরিচালক এ.বি.এম হুমায়ুন এবং একসেস টু ইনফরমেশন (এটুআই) প্রোগ্রামের জন্য প্রেক্ষিত বিশেষজ্ঞ নাঈমুজ্জামান মুক্তা। এ ছাড়া এটুআই এবং ডাক অধিদফতরের উর্দ্ধতন কর্মকর্তাবৃন্দ এ সময় উপস্থিত ছিলেন।



336739,352556
‘সরকারি কেনাকাটা আইন শিগগিরই সংশোধন হবে’
বাণিজ্য
প্রকাশ : ২১ অক্টোবর ২০১৫, ১৯:২৭
   সরকারি কেনাকাটায় অনিয়ম রোধে শিগগিরই আইন সংশোধন করা হবে বলে জানিয়েছেন অর্থমন্ত্রী আবুল মাল আবদুল মুহিত। ঢাকা সফররত এশিয়া-প্যাসিফিক গ্রুপ অন মানি লন্ডারিং (এপিজি) প্রতিনিধি দলের সঙ্গে বৈঠক শেষে সাংবাদিকদের তিনি এ কথা বলেন। বুধবার অর্থমন্ত্রীর বাসভবনে এ বৈঠক অনুষ্ঠিত হয়।   বৈঠক বিষয়ে অর্থমন্ত্রী বলেন, ‘বৈঠকে এপিজি চারটি ক্ষেত্রে বাংলাদেশের দুর্বলতা বা ঘাটতির কথা উল্লেখ করেছে। এগুলো হলো—সরকারি কেনাকাটায় দুর্বলতা, সোনা চোরাচালান প্রতিরোধ, রাষ্ট্রায়ত্ত ব্যাংকগুলোতে দুর্বলতা এবং মানি লন্ডারিং ও সন্ত্রাসে অর্থায়ন সংক্রান্ত বিষয় তদন্তে দুর্নীতি দমন কমিশনের শিথিলতা।   এ বিষয়ে অর্থমন্ত্রী বলেন, ‘সরকারি কেনাকাটায় দুর্বলতা আছে। খুব শিগগিরই এ সংক্রান্ত আইন সংশোধনের উদ্যোগ নেয়া হবে। সোনা চোরাচালান প্রতিরোধে তেমন জোর দেয়া হয়নি। এটি নিয়ে তেমন কাজও করা হয়নি। আগামীতে এ বিষয়ে জোর দেয়া হবে।’   অর্থমন্ত্রী বলেন, ‘দুর্নীতি দমন কমিশনের (দুদক) বিষয়ে তারা (এপিজি) অভিযোগ করেছে যে, মানি লন্ডারিং ও সন্ত্রাসে অর্থায়ন সংক্রান্ত বিষয় তদন্তে দুদকের কার্যক্রম আগের তুলনায় কমে গেছে।’    রাষ্ট্রায়ত্ত ব্যাংকগুলোর বিষয়ে অর্থমন্ত্রী বলেন, ‘রাষ্ট্রায়ত্ত ব্যাংকগুলোর সমস্যার কথা এপিজি জানে। রাষ্ট্রায়ত্ত ব্যাংকগুলোর দুর্বলতা কাটিয়ে উঠতে আমি একটা পরিকল্পনা নিয়েছি। বিষয়টি নিয়ে প্রধানমন্ত্রীর সঙ্গে আলোচনা করব। তার মতামত পাওয়া গেলে দুই মাসের মধ্যে পদক্ষেপ নেয়া হবে।’



336740,352557
ভারতে রফতানিতে বাধা অশুল্ক জটিলতা: বাণিজ্যমন্ত্রী
বাণিজ্য
প্রকাশ : ২১ অক্টোবর ২০১৫, ১৯:৩২
 দু’টি ছাড়া বাকি সব পণ্যে শুল্কমুক্ত সুবিধা পাওয়া সত্ত্বেও অশুল্ক বাধার কারণে ভারতে আশানুরূপ রফতানি হচ্ছে না বলে অভিযোগ করেছেন বাণিজ্যমন্ত্রী তোফায়েল আহমেদ। বুধবার দুপুরে রাজধানীর ওয়েস্টিন হোটেলে বিশ্বব্যাংক আয়োজিত এক অনুষ্ঠানে প্রধান অতিথির বক্তব্যে এ কথা বলেন তিনি।  তোফায়েল আহমেদ বলেন, ভারতের বাজারে বাংলাদেশের প্রায় ৬ হাজার পণ্য শুল্কমুক্ত রফতানি সুবিধা পায়। কিন্তু দেশটিতে বাংলাদেশের রফতানির প্রবৃদ্ধি ১২ শতাংশ। এর থেকেও বেশি রফতানির প্রবৃদ্ধি অর্জন করা সম্ভব। অশুল্ক জটিলতার কারণেই ভারতে বাংলাদেশ আশানুরূপ রফতানি করতে পারছে না।  তিনি বলেন, বর্তমানে ভারতের বাজারে বাংলাদেশ প্রায় ৫০০ মিলিয়ন ডলার মূল্যের পণ্য রফতানি করে। আমরা ভারত সরকারের সাথে কথা বলছি যেন অতি দ্রুত এই সমস্যার সমাধান করা যায়।  ২০৪১ সালে বাংলাদেশ উন্নত রাষ্ট্রে পরিণত হবে মন্তব্য করে বাণিজ্যমন্ত্রী বলেন, বাংলাদেশ রফতানিতে এগিয়ে যাচ্ছে। পোশাক শিল্পে বাংলাদেশের উন্নয়ন চোখে পড়ার মতো। বর্তমানের তুলনায় বাংলাদেশ পোশাক রফতানিতে আর ২০ শতাংশ এগিয়ে গেলে দেশ কোথায় পৌঁছাবে তা হয়তো অনেকে ভাবতেই পারছেন না। দেশকে এগিয়ে নিতে সবাইকে এক সাথে সম্মিলিতভাবে কাজ করার আহ্বান জানান তিনি।  অনুষ্ঠানের সভাপতিত্ব করেন বাণিজ্য সচিব হেদায়াতুল্লাহ আল মামুন।  



336741,352558
দেশের সব সেতুর টোল অনলাইনে : ওবায়দুল কাদের
জাতীয়
প্রকাশ : ২১ অক্টোবর ২০১৫, ১৯:৩২
   বঙ্গবন্ধু সেতুর আদলে দেশের সব বড় সেতুর টোল অনলাইনে আদায় করার সিদ্ধান্ত নেওয়া হয়েছে। বুধবার সচিবালয়ে এ কথা জানান সড়ক পরিবহন ও সেতুমন্ত্রী ওবায়দুল কাদের।   সড়ক পরিবহন ও  সেতু মন্ত্রণালয়ের বিভিন্ন কাজের অগ্রগতি নিয়ে অনুষ্ঠিত  বৈঠকের পর মন্ত্রী জানান, মেঘনা ও গোমতি সেতুর টোল আদায়ে করায় চুরি বন্ধ হয়েছে। আর এ কারণে প্রতিমাসে বাড়তি আদায় হচ্ছে ৩০ থেকে ৩৫ লাখ টাকা। তাই চুরি বন্ধ করতে বঙ্গবন্ধু  সেতুর আদলে দেশের সব বড়বড় সেতুর টোল আদায় করার ব্যবস্থা হচ্ছে।   সারাদেশের সড়ক মহাসড়কে অতিরিক্ত ওজন পরিমাপের জন্য বসানো ওএস স্কেল মেশিনের অবস্থা কি তা বৈঠকে জানতে চান সড়ক পরিবহন ও সেতুমন্ত্রী ওবায়দুল কাদের। জবাবে দায়িত্বপ্রাপ্ত কর্মকর্তারা মন্ত্রীকে জানান- কুমিল্লা, বগুড়া, পঞ্চগড়ের মেশিন নষ্ট। আর সিলেটের মেশিন সচল নয়। কর্মকর্তাদের এসব তথ্যে ক্ষুব্ধ হয়ে ওবায়দুল কাদের বলেন, নষ্ট হয় না, নষ্ট করা হয় লুটপাটের জন্য।’ দেশের সবকটি ওএস  স্কেল মেশিনের সবগুলোর প্রকৃত অবস্থা কী তা রবিবারের মধ্যে জানাতে অতিরিক্ত সচিব ফারুক জলিলকে নির্দেশ দেন মন্ত্রী। সড়ক পরিবহন ও  সেতু মন্ত্রণালয়ের কোনো ফাইল আটকে সময় নষ্ট না করার নির্দেশনা দেন ওবায়দুল কাদের। চিঠি চালাচালি করে সময় নষ্ট না করে টেলিফোন করে সমাধানের পথে যেতে বলেন তিনি।   মন্ত্রণালয়ের কর্মকর্তাদের নির্দেশনা দিয়ে সড়ক পরিবহন ও সেতুমন্ত্রী বলেন, জনগণ আর কথার ফুলঝুড়ি শুনতে চায় না। দৃশ্যমান কাজ দেখতে চায়। প্রতিশ্রুতি  ব্রেকিং প্রতিশ্রুতি মানুষ শুনতে চায় না। মানুষ এখন চৌকস। কথা দিয়ে জনগণকে ভোলানো যায় না। ফোকাস বাংলা।



336742,352559
গ্রামীণফোনের বিরুদ্ধে শ্রম আদালতে মামলা
জাতীয়
প্রকাশ : ২১ অক্টোবর ২০১৫, ১৯:৩৮
   শ্রম আইন অনুযায়ী কোম্পানির মুনাফার লভ্যাংশ না পেয়ে বাংলাদেশের সবচেয়ে বড় মোবাইল অপারেটর গ্রামীণফোনের বিরুদ্ধে মামলা করেছেন প্রতিষ্ঠানটির অফিস সহকারী মো. কামরুল হাসান।   বুধবার এই মামলার পর ঢাকার প্রথম শ্রম আদালতের চেয়ারম্যান তাবাচ্ছুম ইসলাম গ্রামীণফোনের উচ্চ পর্যায়ের পাঁচজনের কাছে লিখিত জবাব চেয়ে নোটিস জারি করেছেন। নোটিসে প্রতিষ্ঠানটির প্রধান নির্বাহী কর্মকর্তা রাজীব শেঠি, অংশগ্রহণ তহবিলের ট্রাস্টি বোর্ডের চেয়ারম্যান কাজী মোহাম্মদ শাহেদ, সদস্য মো. মাইনুর রহমান ভুইয়া, মো. মঈনুল কাদের ও আহমেদ মনজুরুদ্দোহা।   আগামী ২ নভেম্বর তাদের ব্যক্তিগতভাবে অথবা প্রতিনিধির মাধ্যমে অভিযোগের বিষয়ে জবাব এবং প্রয়োজনীয় কাগজ বা দলিল আদালতে দাখিল করতে বলা হয়েছে।   ওয়ার্কার্স পার্টিসিপেশন ফান্ডের (অংশগ্রহণ তহবিল) পাঁচ শতাংশ লভ্যাংশ দেয়ার নির্দেশনা চেয়ে কামরুল হাসান এ নালিশি মামলাটি করেন। তার আইনজীবী আবদুল মান্নান সাংবাদিকদের বলেন, ‘বাংলাদেশ শ্রম আইন (সংশোধিত ২০১৩) ১৩২ ধারায় করা মামলাটি দেওয়ানি প্রকৃতির।’   মামলার বিষয়ে কামরুল বলেন, ‘২০১০ সাল থেকে পাওনা মোট ২১ লাখ ৪৪ হাজার টাকার দাবিতে মামলা করা হয়েছে। বারবার চেয়েও এ টাকা পাচ্ছি না, যে কারণে শেষ পর্যন্ত আদালতের দারস্থ হতে হল।’   ২০০৬ সাল থেকে গ্রামীণফোনে কাজ করছেন কামরুল। শ্রম আইন অনুসারে ২০১০ সালে এই প্রতিষ্ঠানে ওয়ার্কার্স পার্টিসিপেশন ফান্ড গঠন করা হয়।



336743,352560
‘বাংলাদেশের আন্তর্জাতিক ও আঞ্চলিক বাণিজ্য বাড়াতে হবে’
বাণিজ্য
প্রকাশ : ২১ অক্টোবর ২০১৫, ১৯:৪৩
     বাংলাদেশের দ্রুত উন্নয়নে আন্তর্জাতিক ও আঞ্চলিক বাণিজ্য বাড়াতে হবে। বিশ্বব্যাংকের নতুন এক প্রতিবেদনে উল্লেখ করা হয়েছে—বাংলাদেশে এখনো শ্রম-ভিত্তিক শিল্পখাতের বড় সম্ভাবনা রয়েছে। তৈরি পোশাক শিল্পকে অবশ্যই নতুন বাজারে সম্প্রসারণ করতে হবে, সেই সাথে নতুন পণ্য রফতানির দিকেও এগোতে হবে।     বুধবার রাজধানীর একটি হোটেলে ‘টুওয়ার্ড নিউ সোর্স অব কম্পিটিটিভনেস ইন বাংলাদেশ’ শীর্ষক প্রতিবেদনটি আনুষ্ঠানিকভাবে প্রকাশ করা হয়। বাণিজ্য মন্ত্রণালয় ও বিশ্বব্যাংক যৌথভাবে এ অনুষ্ঠানের আয়োজন করে।     অনুষ্ঠানে প্রধান অতিথি ছিলেন বাণিজ্যমন্ত্রী তোফায়েল আহেমদ। মূল প্রতিবেদন উপস্থাপন করেন বিশ্বব্যাংকের লিড অর্থনীতিবিদ সঞ্জয় কাঠুরিয়া। বক্তব্য দেন আইএফসির কান্ট্রি ম্যানেজার—ওয়েন্ডি জো ওয়ারনার, এফবিসিসিআইর সিনিয়র সহসভাপতি শফিউল ইসলাম মহিউদ্দিন, বাণিজ্য মন্ত্রণালয়ের সিনিয়র সচিব হেদায়েতুল্লাহ আল মামুন, অতিরিক্ত সচিব এবং ডব্লিউটিও সেলের ডিজি অমিতাভ চক্রবর্তী।     বাণিজ্যমন্ত্রী তোফায়েল আহমেদ বলেন, ‘ভারত আমাদের শুন্য শুল্ক সুবিধা দিলেও অনেক অশুল্ক বাধা রয়েছে। এগুলো দুর হলে রফতানি বাড়বে।’     মূল প্রতিবেদন উপস্থাপনকালে সঞ্জয় কাঠুরিয়া বলেন, ‘দেশের শুল্ক বা ট্যারিফ হার কমে আসলেও প্যারা ট্যারিফ বেড়ে গেছে, যা মূল শুল্কের বেয়ে বেশি।’     



336744,352561
৩ নভেম্বর ঢাকায় আসছে প্রোটিয়া নারী ক্রিকেট দল
খেলা
প্রকাশ : ২১ অক্টোবর ২০১৫, ১৯:৪৩
   অবশেষে নিরাপত্তার অজুহাতকে পাশ কাটিয়ে বাংলাদেশ সফরে আসছে দক্ষিণ আফ্রিকা নারী ক্রিকেট দল। নিরাপত্তার অজুহাতে ক্রিকেট অস্ট্রেলিয়া বাংলাদেশ সফর স্থগিত করার পর তারাও সফরটি স্থগিত রেখেছিল। কিন্তু কিছুদিন আগে বাংলাদেশে আসতে সম্মতি জানায় দেশটির ক্রিকেট বোর্ড।   প্রোটিয়া নারী ক্রিকেট দলের বাংলাদেশে আসার কথা ছিল চলতি মাসের শেষের দিকে। তবে তা হচ্ছে না। একটু পিছিয়ে আগামী ৩ নভেম্বর ঢাকায় পা রাখবে প্রোটিয়া নারী ক্রিকেট দল। বুধবার ধানমন্ডিতে নিজ অফিসে সাংবাদিকদের এ তথ্য নিশ্চিত করেন বাংলাদেশ ক্রিকেট বোর্ডের (বিসিবি) সভাপতি নাজমুল হাসান পাপন।   বাংলাদেশ সফরে স্বাগতিকদের বিপক্ষে তিনটি ওয়ানডে ও পাঁচটি টি-২০ ম্যাচ খেলবে দক্ষিণ আফ্রিকার নারী ক্রিকেট দল। এ বিষয়ে বিসিবি সভাপতি বলেন, আগামী ৩ নভেম্বর দক্ষিণ আফ্রিকা নারী ক্রিকেট দল বাংলাদেশ সফরে আসছে। সফরে তিনটি ওয়ানডে ও পাঁচটি টি২০ ম্যাচ  খেলবে তারা। ফোকাস বাংলা।



336745,352562
ফিলিস্তিনি নেতার প্ররোচনায় ইহুদী নিধন হয়েছিল: নেতানিয়াহু
বিশ্ব সংবাদ
প্রকাশ : ২১ অক্টোবর ২০১৫, ১৯:৪৮
   দ্বিতীয় বিশ্বযুদ্ধে এক ফিলিস্তিনি নেতার প্ররোচনায় হিটলার ইহুদি নিধন করেছিলেন বলে মন্তব্য করেছেন ইসরাইলের প্রধানমন্ত্রী বেনিয়ামিন নেতানিয়াহু। তার এই বক্তব্যে দেশটির ভিতরেই সমালোচনার ঝড় উঠেছে।   মঙ্গলবার জেরুজালেমে ওয়ার্ল্ড জায়োনিস্ট কংগ্রেসে দেয়া ভাষণে নেতানিয়াহু বলেন, অ্যাডলফ হিটলার ইহুদীদের শুধু ইউরোপ থেকে বিতাড়িত করতে চেয়েছিলেন। কিন্তু জেরুজালেমের গ্র্যান্ড মুফতি হজ আমিন আল হুসেইনি হিটলারকে পরামর্শ দেন, 'ইউরোপ থেকে তাড়িয়ে দিলে তারা ফিলিস্তিনে গিয়ে জড়ো হবে। হিটলার তাকে জিজ্ঞেস করেন, তাহলে ওদের কী করা উচিৎ? তিনি বলেন 'পুড়িয়ে দাও'।   ইসরাইলের হলোকস্ট বিষয়ক প্রতিষ্ঠানের প্রধান ইতিহাসবিদ নেতানিয়াহুর এই দাবির সত্যতা নেই বলে জানিয়েছেন। নেতানিয়াহুর এমন বক্তব্যের বিরোধিতায় সরব হয়েছে দেশটির বিরোধী দলের নেতাও। তিনি একে 'মারাত্মক ইতিহাস বিকৃতি' বলে নিন্দা জানিয়েছেন। হলোকস্ট অস্বীকারকারীরা প্রধানমন্ত্রীর এই বক্তব্যকে অস্ত্র হিসেবে ব্যবহার করতে পারেন বলেও মন্তব্য করেন ওই নেতা।   'নেতানিয়াহু ফিলিস্তিনিদের এতোই ঘৃণা করেন যে তিনি বিশ্বের সবচেয়ে কুখ্যাত যুদ্ধাপরাধী হিটলার এর দোষ পাচ্ছেন না।' ফিলিস্তিনের একজন ঊর্ধ্বতন কর্মকর্তা নেতানিয়াহুর বক্তব্যের জবাবে এমনই প্রতিক্রিয়া জানিয়েছেন।   এমাসের শুরু থেকে ফিলিস্তিনিদের ওপর নতুন করে হামলা শুরু করে ইসরাইলি বাহিনী। গাজায় বিমান হামলাসহ ইসরাইলি সেনাদের গুলিতে গত একমাসে ৪০ জনেরও বেশি ফিলিস্তিনি নিহত হয়েছেন। এসময় একজন ইরিত্রিয়ার শরণার্থীকেও ফিলিস্তিনি মনে করে গুলি করেছে হত্যা করে সেনারা। আর ফিলিস্তিনিদের ছুরিকাঘাতে নিহত হয়েছেন আট জন ইসরাইলি। সূত্র: বিবিসি



