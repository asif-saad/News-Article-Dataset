51715,67532
মেসিদের কাঁদিয়ে কোপা আমেরিকার ফাইনালে ব্রাজিল
খেলা
প্রকাশ : ০৩ জুলাই ২০১৯, ০৮:৩৫
ব্রাজিলের কাছে ২-০ গোলে হেরে কোপা আমেরিকার সেমিফাইনাল থেকে বিদায় নিল আর্জেন্টিনা।  সেই সঙ্গে শেষ হয়ে গেল মেসির আন্তর্জাতিক ট্রফি জয়ের স্বপ্ন। এই জয়ের ফলে কোপা আমেরিকার ফাইনাল নিশ্চিত করলো ব্রাজিল।    বাংলাদেশ সময় বুধবার সকাল সাড়ে ৬টায় বেলো হরিজন্তে স্টেডিয়ামে আর্জেন্টিনা ও ব্রাজিলের মধ্যে খেলাটি শুরু হয়। এদিন ম্যাচের শুরু থেকেই আর্জেন্টিনার দুর্বল রক্ষণের সুযোগ নিয়ে একের এর এক আক্রমণ করতে থাকে ব্রাজিলের খেলোয়াড়রা। ম্যাচের ৪ মিনিটের গোলের সুযোগ পায় ব্রাজিল। কিন্তু সে যাত্রায় আর্জেন্টিনাকে রক্ষা করেন গোলরক্ষক আরমানি।অবশেষে ম্যাচের ১৯ মিনিটে কাঙ্খিত গোলের দেখা পায় ব্রাজিল। গ্যাব্রিয়েল জেসুস গোল করে ব্রাজিলকে লিড এনে দেন। ব্রাজিলের অধিনায়ক দানি আলভেস দুই ডিফেন্ডারকে কাটিয়ে বল সামনে বাড়ান রবার্তো ফিরমিনোর উদ্দেশ্যে। যিনি বল রিসিভ না করে সরাসরি নিচু পাস দেন ডি-বক্সে ফাঁকায় দাঁড়ানো গ্যাব্রিয়েল জেসুসের উদ্দেশ্যে। জেসুসের জোড়ালো শট আর্জেন্টিনার গোলরক্ষককে পরাস্ত করেন।ম্যাচের ২৯ মিনিটে গোলের সুযোগ পেয়েছিল আর্জেন্টিনা। মেসির ফ্রি কিক থেকে আসা বল আগুয়েরা হেড করলে বল পোস্টে লেগে ফিরে আসে। ফলে গোলবঞ্চিত হয় মেসিরা। ফলে এক গোলে এগিয়ে থেকে বিরতি যায় স্বাগতিকরা।আরো পড়ুন : দ্বিতীয়ার্ধের  ৫৫ মিনিটে গোলের সুযোগ পেয়েছিল কুতিনহো। কিন্তু তিনি গোল করতে ব্যর্থ হন। ৫৭ মিনিটে আরেক গোলের সুযোগ নষ্ট হয় আর্জেন্টিার। মেসির শট পোস্টে লেগে ফিরে আসে। ম্যাচের ৭১ মিনিটে ব্যবধান দ্বিগুণ করেন রবার্টো ফিরমিনো। গেব্রিয়েল জেসুস আর্জেন্টিনার ডিফেন্ডারদের কাটিয়ে বল দেন ফিরমিনোকে। তার শট আরমানিকে পরাস্ত করেন।ইত্তেফাক/ইউবি



51716,67533
লিবিয়ায় অভিবাসী কেন্দ্রে বিমান হামলা, নিহত ৪০
বিশ্ব সংবাদ
প্রকাশ : ০৩ জুলাই ২০১৯, ০৯:০৮
লিবিয়ায় একটি অভিবাসী আটক কেন্দ্রে বিমান হামলায় অন্তত ৪০ জন নিহত হয়েছে। এতে আহত হয়েছে আরো ৮০ জন। নিহতের সংখ্যা আরো বাড়তে পারে বলা আশঙ্কা করা হচ্ছে। খবর বিবিসির।     প্রতিবেদনে বলা হয়েছে, বুধবার ভোর রাতে ত্রিপোলির তাজুরা জেলায় এ হামলার ঘটনা ঘটেছে। হামলায় নিহতের বেশিরভাগই আফ্রিকান অভিবাসন প্রত্যাশী।     জরুরী বিভাগের এক মুখপাত্র বার্তা সংস্থা এএফপিকে বলেন, ১২০ জন অভিবাসী একই স্থলে ছিল যেখানে সরাসরি বিমান হামলা ঘটনা ঘটেছে। তিনি আরো বলেন, নিহতের সংখ্যা আরো বাড়তে পারে। আরো পড়ুন: এএফপি’র এক ফটোগ্রাফার জানান, লাশগুলো অভিবাসী কেন্দ্রের মেঝেতে ছড়িয়ে-ছিটিয়ে পড়ে রয়েছে। অভিবাসীদের পোশাকে রক্তে লাল হয়ে গেছে। সেখানে ধ্বংসস্তুপের ভিতরে জীবিতদের সন্ধানে উদ্ধার কর্মীরা তল্লাশি চালাচ্ছে। অনেক অ্যাম্বুলেন্স ঘটনাস্থলে পৌঁছেছে।এদিকে এক বিবৃতিতে আন্তর্জাতিকভাবে স্বীকৃত ত্রিপোলি ভিত্তিক জাতীয় ঐক্যের সরকার (জিএনএ) এ হামলাকে ‘জঘন্য অপরাধ’ হিসেবে অভিহিত করে এর নিন্দা জানায় এবং তারা এ ঘটনায় ‘যুদ্ধাপরাধী খলিফা হাফতারকে’ দায়ী করে।  এদিকে জাতিসংঘ শরণার্থী সংস্থা জানায়, অভিবাসী কেন্দ্রে বিমান হামলার খবরটি খুবই উদ্বেগজনক।টুইটারে দেয়া এক বার্তায় তারা জানায়, ‘ত্রিপোলির পূর্বে তাজুরা আটক কেন্দ্র লক্ষ্য করে চালানো বিমান হামলায় হতাহতের খবরে ইউএনএইচসিআর খুবই উদ্বিগ্ন।’  ইত্তেফাক/এসআর 



51717,67534
রুশ সাবমেরিনে অগ্নিকাণ্ড, নিহত ১৪ নাবিক
বিশ্ব সংবাদ
প্রকাশ : ০৩ জুলাই ২০১৯, ০৯:২৯
রাশিয়ার জলসীমার বাইরে গবেষণা কাজে ব্যবহৃত একটি সাবমেরিনে অগ্নিকাণ্ডের ঘটনায় ১৪ জন নাবিক নিহত হয়েছেন। সোমবার এই সাবমেরিনটি রাশিয়ার জলসীমা পরিমাপের করার কাজ করার সময় এ দুর্ঘটনা ঘটে। খবর বিবিসির।রাশিয়ার প্রতিরক্ষা মন্ত্রণালয়ের পক্ষ থেকে বলা হয়েছে, আগুনের ধোঁয়ার দমবন্ধ হয়ে ওই  নাবিকেরা মারা গেছেন। তবে সাবমেরিনটি কী ধরণের, এবং তাতে মোট কতজন ক্রু ছিলেন- এ নিয়ে বিস্তারিত কোন তথ্য প্রকাশ করেনি রাশিয়ার প্রতিরক্ষা মন্ত্রণালয়।সাবমেরিনটির আগুন নেভানো হয়েছে এবং সেটি রাশিয়ার সেভেরোমর্স্কে উত্তরাঞ্চলীয় মূল সামরিক ঘাটিতে ফিরিয়ে নেয়া হয়েছে বলে জানানো হয়। দেশটির প্রেসিডেন্ট ভ্লাদিমির পুতিন এ দুর্ঘটনাকে রুশ নৌবাহিনীর জন্য বিরাট ক্ষতি বলে মন্তব্য করেছেন। দুর্ঘটনার পর পুতিন অন্য কর্মসূচী বাতিল করে বিষয়টি নিয়ে প্রতিরক্ষা মন্ত্রীর সঙ্গে জরুরী বৈঠকে বসেছেন।বৈঠকের পর প্রতিরক্ষা মন্ত্রী সের্গেই সোইগু সেভেরোমর্স্কে পরিদর্শনে গেছেন।পুতিন জানিয়েছেন, রাশিয়ার সর্বোচ্চ সম্মানসূচক পদবী হিরো অব দ্য রাশিয়ান ফেডারেশন জয়ী সাতজন ক্যাপ্টেন এবং দুইজন সার্ভিস পার্সোনেল এতে নিহত হয়েছেন।আরো পড়ুন: লিবিয়ায় বিমান হামলা, নিহত ৪০এই ঘটনা তদন্তে একটি কমিটি গঠন করা হয়েছে বলে জানানো হয়।ইত্তেফাক/এসআর 



51718,67535
উদ্যোক্তা তৈরিতে কাঙ্ক্ষিত ভূমিকা রাখতে পারছে না ব্যাংকগুলো
বাণিজ্য
প্রকাশ : ০৩ জুলাই ২০১৯, ০৯:২৯
দেশের অর্থনেতিক উন্নয়ন হলেও এর সঙ্গে তাল মিলিয়ে পর্যাপ্ত উদ্যোক্তা তৈরি হচ্ছে না। এক্ষেত্রে ব্যাংকগুলোর বড়ো ভূমিকা রাখার কথা থাকলেও বাস্তবে তার প্রতিফলন নেই। নতুন উদ্যোক্তা তৈরি হওয়ার ক্ষেত্রে প্রত্যাশিত ভূমিকা রাখছে না। কেন্দ্রীয় ব্যাংকও প্রয়োজনীয় পদক্ষেপ নিতে পারছে না। সম্প্রতি বাংলাদেশ অর্থনীতি সমিতি কার্যালয়ে ঢাকা স্কুল অব ইকোনমিক্স (ডিএসসিই) আয়োজিত এক সেমিনারে বিশেষজ্ঞরা এ মন্তব্য করেন।‘ফান্ড ম্যানেজমেন্ট ফর ব্যাংকস অ্যান্ড এন্টারপ্রেনারশিপ ইকোনমিক্স’ শীর্ষক ঐ সেমিনারে প্রবাসী কল্যাণ ব্যাংকের সাবেক এমডি সি এম কয়েস সামী, ডিএসসিইর উদ্যোক্তা অর্থনীতি বিভাগের সমন্বয়ক অধ্যাপক ড. মুহম্মদ মাহবুব আলী, উদ্যোক্তা অর্থনীতি বিভাগের সহকারী অধ্যাপক সারাহ তাসনীম প্রমুখ বক্তব্য রাখেন।সি এম কয়েস সামী বলেন, ব্যাংকগুলোর ক্ষেত্রে ফান্ড ম্যানেজমেন্ট গুরুত্বপূর্ণ। ঋণ বিতরণ ও আদায়ে শৃঙ্খলা থাকতে হবে। ব্যাংকগুলো ঋণ বিতরণের ক্ষেত্রে ঝুঁকি তৈরি করছে; কিন্তু নতুন উদ্যোক্তাদের ঋণ দিচ্ছে না। কেন্দ্রীয় বাংকের মধ্যে স্বচ্ছতা ও জবাবদিহিতা নিশ্চিত করতে হবে। কেন্দ্রীয় ব্যাংককে কাজের স্বাধীনতা দিতে হবে উল্লেখ করে তিনি বলেন, ব্যাংকিং খাতের সংস্কারে দ্রুত ব্যাংকিং কমিশন গঠন করা দরকার।ড. মুহম্মদ মাহবুব আলী বলেন, ব্যাংক ঋণের সুদহার অবশ্যই সিঙ্গেল ডিজিটে নামিয়ে আনতে হবে। এজন্য ঋণ আমানতের সুদহার ব্যবধান (স্প্রেড) ২ শতাংশের মধ্যে রাখতে হবে। তিনি বলেন, দেশে ব্যাংকের সংখ্যা বেশি হলেও তা ঢাকায় কেন্দ্রীভূত। কিছু ব্যাংকের প্রধান কার্যালয় ঢাকার বাইরে স্থাপন করতে হবে। এ সময় তিনি বলেন, ক্ষুদ্র সঞ্চয়কে ক্ষুদ্র আমানতে রূপান্তর করতে কমিউনিটিভিত্তিক ব্যাংকিংব্যবস্থা চালু করা দরকার। চতুর্থ শিল্প বিপ্লবকালে প্রযুক্তির ব্যবহার বাড়তে থাকলে মানুষের চাকরি হারানোর শঙ্কার বিষয়টি তুলে ধরে তিনি কর্মসংস্থান বাড়ানোর উপায় খোঁজার উপর গুরুত্ব দেন।ইত্তেফাক/আরকেজি



51719,67536
বৈধ হলো ১৮ লাখ ভরি স্বর্ণ
বাণিজ্য
প্রকাশ : ০৩ জুলাই ২০১৯, ০৯:৪১
দেশব্যাপী অবৈধ স্বর্ণ বৈধ করতে সরকারের দেওয়া সময়সীমা গত ৩০ জুন শেষ হয়েছে। এই সময়ে সারাদেশে স্বর্ণ ব্যবসায়ীদের হাতে থাকা ১৮ লাখ ভরি অবৈধ স্বর্ণ বৈধ হয়েছে। প্রতি ভরি স্বর্ণ বৈধ করতে ১ হাজার টাকা করে আয়কর পরিশোধ করতে হয়েছে। সেই হিসেবে ১৮ লাখ ভরি স্বর্ণ বৈধ হওয়ার মাধ্যমে সরকার ১৮০ কোটি টাকা আয়কর পেয়েছে। এর বাইরে ডায়মন্ড ও রুপা মিলিয়ে আরো তিন কোটি টাকা আয়কর পাওয়া গেছে। সব মিলিয়ে স্বর্ণ, ডায়মন্ড ও রুপা বৈধ করার মাধ্যমে সরকার ১৮৩ কোটি টাকা আয়কর পেয়েছে। জাতীয় রাজস্ব বোর্ডের (এনবিআর) সংশ্লিষ্ট সূত্রে এ তথ্য জানা গেছে।ভরিতে এক হাজার টাকা কর দিয়ে চোরাই পথে আসাসহ সব ধরনের অবৈধ স্বর্ণ বৈধ করার সুযোগ দেয় এনবিআরের আয়কর বিভাগ। এছাড়া, প্রতি ক্যারেট ডায়মন্ড ৬ হাজার টাকা ও প্রতি ভরি রৌপ্য ৫০ টাকা কর দিয়ে বৈধ করা হয়েছে। আয়কর বিভাগ এ বিষয়ে একটি প্রজ্ঞাপন জারি করে। প্রজ্ঞাপন অনুযায়ী গত ৩০ জুন পর্যন্ত এ সুযোগ দেওয়া হয়। স্বর্ণ বৈধ করতে ব্যবসায়ীদের উত্সাহিত করতে এর মধ্যে রাজধানী ঢাকাসহ আটটি বিভাগীয় শহরে স্বর্ণ মেলারও আয়োজন করা হয়।এনবিআর সদস্য কানন কুমার রায় ইত্তেফাককে বলেন, যে পরিমাণ স্বর্ণ বৈধ হয়েছে, তাতে আমরা সন্তুষ্ট। তবে আরো বেশি পরিমাণ স্বর্ণ বৈধ হবে বলে আমাদের প্রত্যাশা ছিল। আপাতত স্বর্ণ বৈধ করার সুযোগ দেওয়ার চিন্তা নেই জানিয়ে তিনি বলেন, বৈধ স্বর্ণই এখন বিক্রি করা যাবে। এর বাইরে থাকা বাদবাকি স্বর্ণ অবৈধ হিসেবেই গণ্য হবে। ওইসব স্বর্ণ ধরা পড়লে তা আর আইনগতভাবে ফেরত পাওয়ার দাবি করতে পারবেন না ব্যবসায়ীরা।তবে সূত্র জানিয়েছে, বাসাবাড়িতে কিংবা ব্যক্তিগতভাবে ব্যবহারের জন্য থাকা স্বর্ণ অবৈধ হিসেবে গণ্য হবে না। এই শর্ত প্রযোজ্য হবে ব্যবসায়ী, মহাজনদের কাছে মজুত থাকা স্বর্ণের ক্ষেত্রে।স্বর্ণ ব্যবসায়ীদের সংগঠন বাংলাদেশ জুয়েলার্স সমিতির (বাজুস) কাছে এখনো দেশব্যাপী স্বর্ণ বৈধ করার তথ্য আসেনি বলে জানিয়েছেন সংগঠনটির সহ-সভাপতি এনামুল হক খান। গতকাল ইত্তেফাককে তিনি বলেন, যারা কর দিয়ে বৈধ করেছে, এখন থেকে তারাই ব্যবসা করতে পারবে। এত প্রচার-প্রচারণার পরও যারা স্বর্ণ বৈধ করার উদ্যোগ নেয়নি, তাদের উদ্দেশ্য খারাপ। বাজুস বৈধ ব্যবসায়ীদের পক্ষেই কাজ করবে।আরো পড়ুন: দেশে কী পরিমাণ স্বর্ণ ব্যবসায়ীদের কাছে মজুত আছে তার কোনো সঠিক পরিসংখ্যান নেই। তবে বিদেশ থেকে চোরাই পথে আসা বিপুল পরিমাণ স্বর্ণ ব্যবসায়ীদের হাতে রয়েছে বলে মনে করা হচ্ছে। গত দুই বছর আগে ঢাকায় আপন জুয়েলার্সের পাঁচটি শো রুম থেকে ১৫.১৩ মণ অবৈধ স্বর্ণালঙ্কারসহ ৭ হাজার ৩৬৯ পিস ও ৩৭৮ জোড়া ডায়মন্ডের অলঙ্কার আটক করে শুল্ক গোয়েন্দা বিভাগ। এরপরই দেশব্যাপী অবৈধ স্বর্ণের বিশাল ভান্ডারের বিষয়টি নজরে আসে। এর পর স্বর্ণ বৈধ করার উদ্যোগ নেয় সরকার। এ লক্ষ্যে স্বর্ণ আমদানি নীতিমালা প্রণয়ন করা হয়।ইত্তেফাক/আরকেজি



51720,67537
রিফাত হত্যা: দুই নম্বর আসামি রিফাত ফরাজী গ্রেফতার
সারাদেশ
প্রকাশ : ০৩ জুলাই ২০১৯, ০৯:৫৩
বরগুনায় রিফাত শরীফ হত্যা মামলার দুই নম্বর আসামি রিফাত ফরাজীকে গ্রেফতার করেছে পুলিশ। বুধবার সকাল ৯টায় বিষয়টি নিশ্চিত করেছেন পুলিশ সুপার মো. মরুফ হোসেন। তবে তাকে কোথা থেকে কখন গ্রেফতার করা হয়েছে তা জানানো হয়নি। পুলিশ সুপার জানান, পরে সংবাদ সম্মেলনে এ বিষয়ে বিস্তারিত জানানো হবে।ওই হত্যাকাণ্ডের পর এখন পর্যন্ত ৯ জনকে গ্রেফতার করেছে পুলিশ। যাদের মধ্যে ৪ জন সন্দেহভাজন। রিফাত হত্যার প্রধান আসামি ও মূলহোতা নয়ন মঙ্গলবার ভোরে পুলিশের সঙ্গে বন্দুকযুদ্ধে নিহত হয়েছেন।প্রসঙ্গত, ২৬ জুন সকালে স্ত্রী আয়েশাকে বরগুনা সরকারি কলেজে নিয়ে যান রিফাত। কলেজ থেকে ফেরার পথে মূল ফটকে নয়ন, রিফাত ফরাজীসহ আরও দুই যুবক রিফাত শরীফের ওপর হামলা চালায়। এ সময় ধারালো অস্ত্র দিয়ে রিফাত শরীফকে এলোপাতাড়ি কোপাতে থাকে তারা। রিফাত শরীফের স্ত্রী আয়েশা দুর্বৃত্তদের নিবৃত্ত করার চেষ্টা করেন। কিন্তু কিছুতেই হামলাকারীদের থামানো যায়নি। তারা রিফাত শরীফকে উপর্যুপরি কুপিয়ে রক্তাক্ত করে চলে যায়।এলাকাবাসী রিফাতকে গুরুতর আহত অবস্থায় উদ্ধার করে বরগুনা জেনারেল হাসপাতালে নিয়ে যায়। পরে বরিশাল শের-ই-বাংলা মেডিকেল কলেজ হাসপাতালে নেয়া হলে তার মৃত্যু হয়।ইত্তেফাক/আরকেজি



