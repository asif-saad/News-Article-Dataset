352990,368807
সিরিয়ায় দুই সপ্তাহের জন্য যুদ্ধবিরতিতে রাজি বিদ্রোহীরা
বিশ্ব সংবাদ
প্রকাশ : ২৫ ফেব্রুয়ারি ২০১৬, ১৭:০৩
 সিরিয়ায় দুই সপ্তাহের জন্য শান্তিচুক্তিতে রাজি বলে জানিযেছে বিদ্রোহীরা। তবে পূর্বে দেয়া শর্ততে এখনও অটল তারা। তাদের দাবি রাশিয়ার বিমান হামলা বন্ধ করতে হবে। তবে দুই সপ্তাহের জন্য হলেও জাতিসংঘ আশা করছে এতে করে ইতিবাচকভাবে আলোচনা শুরু করা সম্ভব হবে।   যুক্তরাষ্ট্র-রাশিয়া পরিকল্পিত এ সমঝোতাকে সরকারি পক্ষ কতোটা গুরুত্বের সঙ্গে নিয়েছে তা এ সময়ের মধ্যে যাচাই করা হবে বলে জানিয়েছেন বিদ্রোহীরা। সিরিয়ার সরকার ও বিদ্রোহীদের মধ্যকার সংঘাত বন্ধের লক্ষ্যে চলতি সপ্তাহের শুরুতে ‘সংঘাতবিরতি’ নিশ্চিত করার ব্যাপারে সমঝোতায় পৌঁছায় যুক্তরাষ্ট্র ও রাশিয়া। সমঝোতা অনুযায়ী, ২৬ ফেব্রুয়ারির মধ্যে একটি চুক্তিতে পৌঁছানোর জন্য সিরিয়ার বিবাদমান দু পক্ষকে আহ্বান জানানো হয়। আর ২৬ ফেব্রুয়ারি মধ্যরাত থেকে চুক্তি কার্যকরের অনুরোধ করা হয়।   সিরিয়ার প্রেসিডেন্ট বাশার আল আসাদ ‘সংঘাতবিরতিতে’ যেতে রাজি বলে বুধবারই নিশ্চিত করেছে রাশিয়া। একইদিন এক বিবৃতিতে সংঘাতবিরতি মানার ব্যাপারে সম্মতি জানায় অন্যতম বিদ্রোহী অংশ দ্য হাই নেগোশিয়েসন কমিটি। বিবৃতিতে বলা হয়, ‘হাই নেগোশিয়েসন কমিটি বিশ্বাস করে যে দুই সপ্তাহের জন্য সংঘাত বিরতিতে গিয়ে এ ব্যাপারে অপরপক্ষের অবস্থান সম্পর্কে জানা যাবে।   এদিকে সিরিয়ার অবরুদ্ধ শহর দের আল জোরে অনাহারে থাকা বেসামরিক নাগরিকদের জন্য বিমান থেকে ত্রাণ ফেলেছে জাতিসংঘের বিশ্ব খাদ্য কর্মসূচি (ডব্লিউএফপি)। সংস্থাটি জানায়, বিমান থেকে ২১ টন খাদ্য ফেলা হয়েছে। রয়টার্স



352991,368808
টেকনাফে ইয়াবা উদ্ধার, ১৯ আটক
সারাদেশ
প্রকাশ : ২৫ ফেব্রুয়ারি ২০১৬, ১৭:০৯
 কক্সবাজারের টেকনাফ উপজেলার শাহপরীর দ্বীপে মাছ ধরার ট্রলার থেকে বিপুল পরিমাণ ইয়াবা উদ্ধার করা হয়েছে।    এ সময় ১৯ মাঝিমাল্লাকে আটক করা হয় বলে জানিয়েছেন কোস্ট গার্ড চট্রগ্রাম পূর্ব জোনের কর্মকর্তা লেফটেন্যান্ট মো.  জিলহজ্ব ফয়সাল।    তিনি জানান, মিয়ানমার থেকে ইয়াবার বড় চালান পাচারের গোপন সংবাদের খবর পেয়ে বৃহস্পতিবার দুপুরে শাহপরীর দ্বীপের পশ্চিম এলাকায় বঙ্গোপসাগরে কোস্ট গার্ডের বিশেষ টিম অবস্থান করে। এ সময় সাগরে দুইটি মাছ ধরার ট্রলার দেখে তাদের থামানো সংকেত দেন। তারা কোস্ট গার্ডের অবস্থান দেখে পালানো চেষ্টা করলে ধাওয়া করে ট্রলার দুইটিসহ ১৯ জনকে আটক করে। ট্রলারে তল্লাশি চালিয়ে পানির ড্রামের ভেতরে কৌশলে লুকিয়ে ইয়াবার বড় ব্যাগ পাওয়া যায়।  



352992,368809
আবারও ব্যাখ্যা দিতে হবে মির্জা ফখরুলকে
জাতীয়
প্রকাশ : ২৫ ফেব্রুয়ারি ২০১৬, ১৭:০৯
   বিচার বিভাগ নিয়ে বিএনপির ভারপ্রাপ্ত মহসচিব মির্জা ফখরুল ইসলাম আলমগীরের করা মন্তব্য বিভিন্ন পত্রিকায় প্রকাশের বিষয়ে হলফনামা আকারে আবারো মন্তব্যকারীকে ব্যাখ্যা দিতে আদেশ দিয়েছে আপিল বিভাগ।   বিচার বিভাগ নিয়ে মির্জা ফখরুলের মন্তব্য বিষয়ে আপিল বিভাগের শুনানিতে আজ বৃহস্পতিবার এ আদেশ দেয়া হয়। প্রধান বিচারপতি সুরেন্দ্র কুমার সিনহার নেতৃত্বে পাঁচ বিচারপতির আপিল বিভাগ বেঞ্চ এ আদেশ দেয়।   আদালতে মির্জা ফখরুলের পক্ষে ছিলেন সিনিয়র আইনজীবী জয়নুল আবেদীন।   গত ৭ ফেব্রুয়ারি সিলেটে বিএনপি’র সম্মেলনে বিচার বিভাগ নিয়ে মন্তব্য করে বক্তৃতা করেন মির্জা ফখরুল। যা বিভিন্ন গণমাধ্যমে প্রকাশিত হয়। ওই বক্তব্য বিষয়ে গত ১৮ ফেব্রুয়ারি ফখরুলের ব্যাখ্যা চায় আপিল বিভাগ। বাসস।



352993,368810
লিবিয়ায় আইএস এর হামলায় নিহত ১৭
বিশ্ব সংবাদ
প্রকাশ : ২৫ ফেব্রুয়ারি ২০১৬, ১৭:১৫
 লিবিয়ায় সাবর্থ শহরে আইএস এর হামলায় ১৭ জন নিহত হয়েছে বলে জানিয়েছে দেশটির কর্মকর্তারা। বুধবার আইএস সদস্যরা শহরে প্রবেশ করে ১১ নিরাপত্তাকর্মীর শিরশ্ছেদ করেন এবং পালিয়ে আসার আগে আরও ছয়জনকে হত্যা করে।   লিবিয়ায় রাজনৈতিক অস্থিরতার সুযোগ নিয়ে ত্রাস সৃষ্টি করছে আইএস। শহরের মেয়র হুসাইন আল তোয়াদি রয়টার্সকে বলেন, সংঘর্ষে ছয়জন স্থানীয় নিরাপত্তাকর্মী নিহত হয়েছেন। এছাড়া শিরশ্ছেদ করেছে ১১ নিরাপত্তকর্মীর। রয়টার্স



352994,368811
বাহুবলে ৪ শিশু হত্যা : গ্রেফতারকৃত শাহেদ ৫ দিনের রিমান্ডে
জাতীয়
প্রকাশ : ২৫ ফেব্রুয়ারি ২০১৬, ১৭:২০
 হবিগঞ্জের বাহুবলে ৪ শিশু হত্যাকাণ্ডের অন্যতম আসামি বন্দুকযুদ্ধে নিহত অটোরিকশা চালক বাচ্চু মিয়ার সহযোগী শাহেদ মিয়াকে ৫ দিনের রিমান্ডে নিয়েছে পুলিশ। বৃহস্পতিবার দুপুরে ডিবি পুলিশ শাহেদকে সিনিয়র জুডিসিয়াল ম্যাজিস্ট্রেট মো. কাউছার আলমে আদালতে হাজির করে ১০ দিনের রিমান্ড চাইলে বিচারক তার ৫ দিনের রিমান্ড মঞ্জুর করেন। এর আগে শাহেদকে সিলেট থেকে গ্রেফতার করে র‌্যাব।     এদিকে বৃহস্পতিবার সকালে সুন্দ্রাটিকি গ্রামে সরেজমিন গিয়ে দেখা যায় সেখানে সুনসান নিরবতা। রাস্তাঘাটেও তেমন কোন মানুষ নেই। নিহত শিশুদের বাড়ির সামনে রাস্তায় অবস্থান করছেন পুলিশ সদস্যরা। বাচ্চু মারা যাওয়ার খবর গ্রামে ছড়িয়ে পড়লে কিছু আশপাশের বাসিন্দসহ বেশকিছু মানুষ নিহত শিশুদের বাড়িতে ভিড় করেন।   নিহত শিশুদের দাদি মরম চান কান্নাজড়িত কণ্ঠে বলেন, শুনেছি বাচ্চু র‌্যাবের সঙ্গে বন্দুকযুদ্ধে মারা গেছে। এতে আমরা খুশি হয়েছি। তবে আমার অবুঝ নাতিদের যারা হত্যা করেছে তাদের সবারই ফাঁসি চাই।    ১২ ফেব্রুয়ারি নিখোঁজ হয় সুন্দ্রাটিকি গ্রামের মো. ওয়াহিদ মিয়ার ছেলে জাকারিয়া আহমেদ শুভ (৮), তার দুই চাচাতো ভাই আব্দুল আজিজের ছেলে তাজেল মিয়া (১০) ও আবদাল মিয়ার ছেলে মনির মিয়া (৭) এবং তাদের আত্মীয় আবদুল কাদিরের ছেলে ইসমাঈল হোসেন (১০)। ১৭ ফেব্রুয়ারি বাড়ির পার্শ্ববর্তী ইছাবিল নামক স্থান থেকে ওই চার শিশুর মাটিচাপা দেয়া লাশ উদ্ধার করে পুলিশ।



352995,368812
খালেদা জিয়া খুনিদের সম্মেলন ঘটিয়েছেন: শাজাহান খান
রাজনীতি
প্রকাশ : ২৫ ফেব্রুয়ারি ২০১৬, ১৭:২০
   বিএনপি চেয়ারপারসন খালেদা জিয়া দলটিতে খুনিদের সম্মেলন ঘটিয়েছেন বলে মন্তব্য করেছেন নৌপরিবহনমন্ত্রী শাজাহান খান। বৃহস্পতিবার রাজধানীর ইঞ্জিনিয়ার্স ইনস্টিটিউটে এক অনুষ্ঠানে তিনি বলেন, ‘পাকিস্তান বাংলাদেশের বিরুদ্ধে এখনও একাত্তরের মতো গভীর ষড়যন্ত্র করছে। তাদের মদদ দিচ্ছে খুনি জামায়াত ইসলাম, আলবদর রাজাকাররা। সেই খুনিদের নিয়ে দল গঠন করে খালেদা জিয়া খুনিদের সম্মেলন ঘটিয়েছেন।’   ইমারত নির্মাণ শ্রমিক ইউনিয়ন বাংলাদেশ (ইনসাফ) এর জাতীয় সম্মেলনে খালেদা জিয়ার অভ্যাস কোনোদিন পরিবর্তন হওয়ার নয় বলেও মন্তব্য করে শাজাহান খান বলেন, ‘খাইসলত না যায় ধুইলে, ইজ্জত না যায় মইলে।’   মুক্তিযুদ্ধে ২৯১ জন যুদ্ধাপরাধী পাকিস্তানি সেনার নাম এসেছে জানিয়ে তিনি বলেন, ‘আরো তদন্ত হচ্ছে। তাদের বিচার করার উদ্যোগ নেয়া হচ্ছে।’



352996,368813
ছাত্রলীগের কমিটিতে নাম থাকায় ঢাবি সাংবাদিক সমিতি থেকে বহিষ্কার
শিক্ষা
প্রকাশ : ২৫ ফেব্রুয়ারি ২০১৬, ১৭:২৫
       ঢাকা বিশ্ববিদ্যালয় সাংবাদিক সমিতির সহ-সভাপতি রেজাউদ্দৌলাহ প্রধানকে (আকাশ) বহিষ্কার করেছে সংগঠনটি। বুধবার দিবাগত রাতে সমিতির সাধারণ সভায় বহিষ্কারের পক্ষে-বিপক্ষে ভোটাভুটি করে ২০-৪ ভোটে তাকে বহিষ্কার করে সংগঠনের সভাপতি আসিফ ত্বাসীন। রেজাউদ্দৌলাহ প্রধান জাতীয় দৈনিক সমকালের ঢাকা বিশ্ববিদ্যালয়ের প্রতিনিধি ও ছাত্রলীগের কেন্দ্রীয় কমিটির সহ-সম্পাদক।     বৃহস্পতিবার সমিতির সভাপতি আসিফ ত্বাসীন ও সাধারণ সম্পাদক লালন মাহমুদ স্বাক্ষরিত এক সংবাদ বিজ্ঞপ্তিতে তাকে বহিষ্কারের কথা জানানো হয়।     সভা সূত্রে জানা গেছে, নির্ধারিত এজেন্ডা নিয়ে আলোচনা শেষে দৈনিক জনকণ্ঠের বিশ্ববিদ্যালয় প্রতিবেদক ইব্রাহীম সুজন অন্য সদস্যদের পাশাপাশি রেজা আকাশকে বহিষ্কারের প্রস্তাব করেন। তার এ প্রস্তাবকে সমর্থন জানান তৌহিদুর রহমান, মাহমুদ, রফিকুল ইসলাম, ফরহাদ উদ্দীনসহ আরো অনেকে।     এ বিষয়ে রেজা আকাশ বলেন, আমি ঢাকা বিশ্ববিদ্যালয় সাংবাদিকতা বিভাগের একজন নিয়মিত ছাত্র। বিশ্ববিদ্যালয়ে প্রথম বছর থেকেই ছাত্রলীগের রাজনীতির সঙ্গে প্রত্যক্ষ যুক্ত ছিলাম। পড়াশোনার পাশাপাশি ক্যাম্পাসে সাংবাদিকতা করি। এ সময় পরোক্ষভাবে ছাত্রলীগের সঙ্গে যুক্ত থেকেছি। ছাত্রলীগের নিয়মিত কর্মসূচিতে অংশ নিয়েছি দায়িত্বের অংশ হিসেবে। সমিতিতে সদস্য থাকা অবস্থায় অতীতে ছাত্রসংগঠনের পদধারী থাকা ও সমিতির গঠনতন্ত্রে এ বিষয়ে কোনো স্পষ্ট নিয়ম না থাকায় ছাত্রলীগের কেন্দ্রীয় কমিটিতে পদ নেই।  



352997,368814
'হজ যাত্রীদের নিয়ে প্রতারণার চেষ্টা করলে কঠোর ব্যবস্থা নেয়া হবে'
জাতীয়
প্রকাশ : ২৫ ফেব্রুয়ারি ২০১৬, ১৭:৩৫
 ধর্মমন্ত্রী অধ্যক্ষ মতিউর রহমান বলেছেন, 'কোনো হজ এজেন্সি যদি হজ যাত্রীদের সাথে প্রতারনা করে, বা অতিরিক্ত টাকা নেয়। তাহলে আপনারা আমাকে জানাবেন। আমরা তৎক্ষণিকভাবে ওই হজ এজেন্সির বিরুদ্বে প্রয়োজনীয় ব্যবস্থা নেব।'   মতিউর রহমান আজ বৃহস্পতিবার রাজধানীর উত্তরা আশকোনায় হজ ক্যাম্পের তৃতীয় তলায় ভিসা লজমেন্ট কেন্দ্রের হলরুমে অনুষ্ঠিত 'পবিত্র হজে গমনেচ্ছুদের প্রাক-নিবন্ধন বিষয়ে সংশ্লিষ্ট কর্মকর্তা কর্মচারীদের প্রশিক্ষণ শীর্ষক আলোচনা সভায় প্রধান অতিথির বক্তব্যে এই কথা বলেন। বাংলাদেশ সরকারের ধর্ম বিষয়ক মন্ত্রণালয় এই আলোচনা সভা ও সৌদি-ই হজ প্রাক-নিবন্ধন প্রশিক্ষণের আয়োজন করে।   ধর্ম মন্ত্রণালয়ের অতিরিক্ত সচিব মো. শহীদুজ্জামানের সভাপতিত্বে প্রশিক্ষণ সেমিনারে ধর্ম মন্ত্রণালয়ে সচিব মো. আব্দুল জলিল, হজ অফিসের পরিচালক ড. আবু সালেহ মোস্তফা কামাল, বিজনেস অটোমেশনের প্রধান নির্বাহী (সিইও) জাহিদুল হাসান মিতুল, হজ অ্যাসোসিয়েশন অব বাংলাদেশ (হাব)’র সভাপতি ইব্রাহিম বাহার প্রমুখ বক্তব্য রাখেন।   অধ্যক্ষ মতিউর রহমান বলেন, হজ নিয়ে এবার কোনো ধরণের অযুহাত চলবে না। হজ নিয়ে যারা প্রতারনা ও দুর্নীতি করার চিন্তা করছেন, তারা সাবধান হয়ে যান। ধর্ম মন্ত্রণালয়ের কর্মকর্তাদের উদ্দেশ্যে তিনি বলেন, অতীতে যে যেমন দুর্নীতি করেছেন, এবছর আপনার দুর্নীতির রাস্তা ধরবেন না। যদি কারও বিরুদ্ধে কোনো সুনিদিষ্ট অভিযোগ পাওয়া যায় তাহলে তার বিরুদ্বে কঠোর ব্যবস্থা গ্রহণ করা হবে।



352998,368815
সীমা খানের অ্যালবাম ‘যাক উড়ে যাক’
বিনোদন
প্রকাশ : ২৫ ফেব্রুয়ারি ২০১৬, ১৭:৪৩
 অগ্নিবীণার ব্যানারে বাজারে আসছে প্রবাসী সংগীত শিল্পী সীমা খানের অ্যালবাম ‘যাক উড়ে যাক’। শনিবার বিকালে রাজধানীর বেইলি রোডের ক্যাফে থার্টি থ্রিতে এক জমকালো আয়োজনে অ্যালবামটির মোড়ক উম্মোচন করা হবে। এতে প্রধান অতিথি হিসেবে পানি সম্পদ মন্ত্রী আনিসুল ইসলাম মাহমুদ এর উপস্থিত থাকার কথা রয়েছে। এছাড়া জি-সিরিজ ও অগ্নিবীণার কর্ণধার নাজমুল হক ভুঁইয়াসহ সঙ্গীত ভুবনের জনপ্রিয় ও গুণী ব্যক্তিত্ব্যরা অনুষ্ঠানে উপস্থিত থাকবেন।   অ্যালবামটিতে আটটি গান রয়েছে। এর মধ্যে দুটি দ্বৈত গানে কন্ঠ দিয়েছেন বাপ্পা মজুমদার ও নাসিম আলী খান। আহমেদ রাজীব এবং ফুয়াদ আল মুক্তাদিরের সুরে এই অ্যালবামে নানা বৈচিত্রের দারুণসব গান গেয়েছেন সীমা খান।  সীমা খান উচ্চাঙ্গ সঙ্গীত শিক্ষা গ্রহণ করেন উস্তাদ জাকির হোসেন, উস্তাদ আক্তার সামদানীর কাছে। নজরুল সঙ্গীত শিক্ষা গ্রহণ করেন খালিদ হোসেনের কাছে। দেশাত্মক বোধক ও আধুনিক সঙ্গীতেও পারদর্শী হোয়ে ওঠেন তিনি।  ১৯৮৯ সালে আমেরিকা যান তিনি। ব্লুমিংটন ইন্ডিয়ানা বিশ্ববিদ্যালয় থেকে ব্যচেলারস ডিগ্রী করা সীমা খান প্রথমে টেক্সাসের এক মিডিল স্কুলে ও পরে ভার্জিনিয়রা এক এলিমেন্টারী স্কুলে শিক্ষিকা হিসাবে কাজ শুরু করেন। তার পর যোগ দিলেন ইউএস ফেডারেল গর্ভমেন্টে। প্রথমে স্টেট ডিপার্টমেন্ট, তারপর ডিফেন্স ইউনিভার্সিটি। গত নয় বছর ধরে কাজ করছেন ফেডারেল এভিয়েশন এডমিনিস্ট্রেশন বা এফ এ এ-তে প্রোগ্রাম ম্যনেজার হিসাবে।  তিনি ফেয়ারফ্যাক্সের জর্জ মেসন বিশ্ববিদ্যালয় থেকে ইন্টারডাকশনাল ডিজাইন অ্যান্ড ডেভেলপেমন্ট বিষয়ে মাষ্টার্স ডিগ্রী অর্জন করেন। এর পর ওয়াশিংটনের ক্যাপেলা বিশ্ববিদ্যালয় থেকে অর্জন করেন পিএইচডি।



352999,368816
ষড়যন্ত্রকারীরা সফল হবেনা: খালিদ মাহমুদ
রাজনীতি
প্রকাশ : ২৫ ফেব্রুয়ারি ২০১৬, ১৮:০০
 ডেইলি স্টার সম্পাদক মাহফুজ আনামকে ষড়যন্ত্রকারী আখ্যা দিয়ে আওয়ামী লীগের সাংগঠনিক সম্পাদক খালিদ মাহমুদ চৌধুরী বলেছেন, ১/১১ সময়ে ষড়যন্ত্রকারীরা যেমন সফল হয়নি, ২০১৪ সালের ৫ জানুয়ারি নির্বাচন বানচাল করার ষড়যন্ত্রেও তারা ব্যর্থ হয়েছে। আওয়ামী লীগ ঐক্যবদ্ধ থাকলে কখনোই তাদের ষড়যন্ত্র সফল হবেনা। জেলার পলাশবাড়ী উপজেলা আওয়ামী লীগের সম্মেলনে প্রধান অতিথির বক্তব্যে বৃহস্পতিবার তিনি এসব কথা বলেন।  খালিদ মাহমুদ বলেন, মাহফুজ আনাম বলেছেন- তিনি ১/১১-এ তার ভূমিকা স্বীকার করে- ভুল করেছেন। এ কথা বলে তিনি আবারো ভুল করেছেন। তার মানে তিনি ষড়যন্ত্রের সঙ্গে যুক্ত ছিলেন। তা গোপন করতে চেয়েছিলেন। মানুষ অন্যায়-অপরাধ-ষড়যন্ত্র সব সময় গোপন রাখতে চায়।  ষড়যন্ত্রকারী ও মৌলবাদীদের বিরুদ্ধে সবাইকে সোচ্চার হওয়ার তাগিদ দিয়ে তিনি বলেন, যারা ইসলামের নামে গাড়িতে আগুন দিয়ে জীবন্ত মানুষ পোড়ায়, রাষ্ট্রীয় সম্পত্তির বিনাশ সাধন করে তারা ইসলামের সঙ্গেও প্রতারণা করছে। ইসলাম শান্তির ধর্ম, এখানে কোন সন্ত্রাস-জঙ্গীবাদের স্থান নেই। কিন্তু তারা ইসলামের নামে দেশের মানুষকে ব্ল্যাকমেইল করতে চায়। দেশের উন্নয়নের ধারাকে আরো বেগবান করতে প্রধানমন্ত্রীর নেতৃত্বে আওয়ামী লীগের সব নেতা-কর্মীকে ঐক্যবদ্ধ থাকার আহ্বান জানান খালিদ মাহমুদ চৌধুরী।  পলাশবাড়ী সরকারি কলেজ মাঠে আয়োজিত এ সম্মেলনে সভাপতিত্ব করেন উপজেলা আওয়ামী লীগের সভাপতি তোফাজ্জল হোসেন সরকার। বক্তব্য রাখেন জাতীয় সংসদের হুইপ মাহবুব আরা বেগম গিনি, ইউনুছ আলী সরকার এমপি, উম্মে কুলসুম এমপি, আওয়ামী লীগের কেন্দ্রীয় উপ কমিটির সহ-সম্পাদক মাহমুদ হাসান রিপন, জেলা আওয়ামী লীগের সভাপতি শামস-উল-আলম হিরু, আবু বকর সিদ্দিক।



