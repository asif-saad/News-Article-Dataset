42927
ইমরান খানের জামিনের মেয়াদ বাড়লো
বিশ্বযোগ
2023-05-17T20:06:26+06:00
পাকিস্তানের সাবেক প্রধানমন্ত্রী ইমরান খানের জামিনের মেয়াদ আগামী ৩১ মে পর্যন্ত বাড়ানো হয়েছে।বুধবার ইমরান খানের আইনজীবী ফয়সাল চৌধুরী এ তথ্য জানিয়েছেন। খবর: রয়টার্স।ফয়সাল চৌধুরী জানান, ইসলামাবাদের হাইকোর্টে ইমরান খানের বিরুদ্ধে করা মামলার বিস্তারিত প্রস্তুতির জন্য আরও সময় চেয়ে আবেদন করার পর আদালত জামিনের মেয়াদ বাড়িয়ে দেন।গত ৯ মে ইমরান খানকে গ্রেপ্তার করার পর পাকিস্তান জুড়ে সহিংস বিক্ষোভে অন্তত আটজনের প্রাণহানি হয়। পরে গত শুক্রবার ইসলামাবাদের হাইকোর্ট ইমরান খানকে জামিন দেন। এই জামিনের মেয়াদ বুধবার শেষ হওয়ার কথা ছিল।এর আগে, কেন্দ্রীয় তথ্যমন্ত্রী মরিয়ম আওরঙ্গজেব ও পাঞ্জাবের তথ্যমন্ত্রী আমীর মীর ঘোষণা করেন, ইমরান খানের গ্রেপ্তার ঘিরে সহিংস বিক্ষোভে জড়িতদের বিচার সামরিক আদালতে হবে।আল-কাদির ট্রাস্ট দুর্নীতির মামলায় গত ৯ মে ইসলামাবাদ হাইকোর্ট প্রাঙ্গণ থেকে ইমরান খানকে গ্রেপ্তার করা হয়। এরপর গত বৃহস্পতিবার ইসলামাবাদ হাইকোর্ট ইমরান খানের গ্রেপ্তারকে ‘বেআইনি’ বলে আখ্যায়িত করেন।আরও পড়ুন: ইমরান খানের জামিন শুনানি ঘিরে পাকিস্তানে উৎকণ্ঠাপরদিন শুক্রবার দুপুরে ইমরান খানকে ইসলামাবাদ হাইকোর্টে নেওয়া হলে শুনানি শেষে আদালত তার জামিন মঞ্জুর করেন।একাত্তর/জো
tags:পাকিস্তান, ইমরান খান, সাবেক প্রধানমন্ত্রী, জামিনের মেয়াদ


42928
আগুন নিয়ে খেলবেন না: বিএনপিকে ওবায়দুল কাদের
রাজনীতি
2023-05-17T20:31:26+06:00
আওয়ামী লীগের সাধারণ সম্পাদক এবং সড়ক পরিবহন ও সেতু মন্ত্রী ওবায়দুল কাদের বিএনপি নেতাদের উদ্দেশ্যে বলেছেন, আগুন নিয়ে খেলবেন না। যে হাতে আগুন নিয়ে খেলবেন, সেই হাত পুড়িয়ে দেব। তিনি বলেন, ‘এত লাফালাফি কেন? লম্ফঝম্ফ করে কোন লাভ নেই। যে হাতে আগুন নিয়েছেন, ওই হাত পুড়িয়ে দেব। যে হাত ভাঙ্গচুর করবে ওই হাত ভেঙ্গে দেব। আগুন হাতে আসবেন না, ওই হাত গুড়িয়ে দেব।’ওবায়দুল কাদের বুধবার বিকেলে বঙ্গবন্ধু আন্তর্জাতিক সম্মেলন কেন্দ্রে আওয়ামী লীগ আয়োজিত আলোচনা সভায় এসব কথা বলেন। আওয়ামী লীগ সভাপতি ও প্রধানমন্ত্রী শেখ হাসিনার ৪৩ তম স্বদেশ প্রত্যাবর্তন দিবস উপলক্ষে এই আলোচনা সভার আয়োজন করা হয়।  আওয়ামী লীগের সাধারণ সম্পাদক বলেন, আমরা কাউকে আক্রমণ করবো না, কিন্তু আক্রান্ত হলে কাউকে ছাড়বো না। নির্বাচনে আসবেন কি আসবেন না, সেটা আপনাদের ব্যাপার। কিন্তু নির্বাচন হতে দেবেন না, এত শক্তি কোথায় পেলেন?ওবায়দুল কাদের আরও বলেন, প্রধানমন্ত্রী শেখ হাসিনা বিদেশে নালিশ করতে নয়, দেশের অর্থনীতি আরও সমৃদ্ধ করতে যান। বিদেশ সফর শেষে তিনি খালি হাতে ফেরেন না।আরও পড়ুন: ভোট ডাকাতরা এখন অধিকারের কথা বলছে: প্রধানমন্ত্রীপ্রধানমন্ত্রী শেখ হাসিনার উদ্ভাবন ‘কমিউনিটি ক্লিনিক’ মডেল জাতিসংঘে স্বীকৃতি পাওয়া প্রসঙ্গে তিনি বলেন, প্রান্তিক মানুষের জন্য প্রধানমন্ত্রী শেখ হাসিনা প্রথম ক্ষমতায় এসে কমিউনিটি ক্লিনিক চালুর উদ্যোগ নেন। কিন্তু বিএনপি তা বন্ধ করে দিয়েছিল। জাতিসংঘ আজ তার স্বীকৃতি দিয়েছে। ওবায়দুল কাদের বলেন, বাংলাদেশের একটি মহল শত্রুতা করে শেখ হাসিনার ভালো কাজের নিন্দা করে, আর ভালো কাজের বিরোধিতা ও সমালোচনা করে। একটা ধন্যবাদ জানানোর মতো মন এদের নেই। বিএনপি নেতাদের মন ছোট। বাংলাদেশের বড় অর্জনের প্রশংসা করতে এরা জানে না। এরা ছোট মনের মানুষ। বাংলাদেশে গত ৪৮ বছরের সবচেয়ে জনপ্রিয় নাম শেখ হাসিনা।আওয়ামী লীগের সভাপতিমন্ডলীর সদস্য ইঞ্জিনিয়ার মোশাররফ হোসেনের সভাপতিত্বে আয়োজিত এই আলোচনা সভায় সংসদ উপনেতা ও আওয়ামী লীগের সভাপতিমন্ডলীর সদস্য বেগম মতিয়া চৌধুরী,  ড. আব্দুর রাজ্জাক, ডা. মোস্তফা জালাল মহিউদ্দিন ও জাহাঙ্গীর কবির নানক, যুগ্ম সাধারণ সম্পাদক এবং তথ্য ও সম্প্রচার মন্ত্রী ড. হাছান মাহমুদ, মাহবুব উল আলম হানিফ, আ ফ ম বাহাউদ্দিন নাছিম ও ডা. দীপু মনি, সাংগঠনিক সম্পাদক আহমদ হোসেন, ঢাকা মহানগর উত্তর আওয়ামী লীগের সভাপতি শেখ বজলুর রহমান, ঢাকা মহানগর দক্ষিণ আওয়ামী লীগের সভাপতি আবু আহমেদ মন্নাফী প্রমুখ বক্তব্য রাখেন।একাত্তর/এআর
tags:আওয়ামী লীগ, ওবায়দুল কাদের, বিএনপি, সাধারণ সম্পাদক


42929
মন্ত্রী ও ভিআইপিদের নিরাপত্তায়ও আনসার: স্বরাষ্ট্রমন্ত্রী
জাতীয়
2023-05-17T21:10:50+06:00
বিদেশি কূটনীতিকদের পর পর্যায়ক্রমে মন্ত্রী ও ভিআইপিদের নিরাপত্তার জন্যও আনসার গার্ড রেজিমেন্ট দেয়া হবে বলে জানিয়েছেন স্বরাষ্ট্রমন্ত্রী আসাদুজ্জামান খান কামাল।বুধবার স্বরাষ্ট্র মন্ত্রণালয়ে ১১১ দফা সুপারিশমালা বাস্তবায়নের জন্য গঠিত ‘নিরাপদ সড়ক সংক্রান্ত টাস্কফোর্সে’র সভা শেষে একথা জানান তিনি। সম্প্রতি বিদেশি কূটনীতিকদের নিরাপত্তায় পুলিশ সরিয়ে আনসার দেয়া নিয়ে স্বরাষ্ট্রমন্ত্রী বলেন, ‘জঙ্গিদের উত্থানের কারণে চারটি দূতাবাসে প্রটেকশন দিয়েছিলাম। আমরা মনে করি এই পরিস্থিতি এখন নেই।’‘বর্তমানে বাংলাদেশের আইন শৃঙ্খলা পরিস্থিতি অনেক ভালো। আগের মতো খারাপ পরিস্থিতি এখন আর নেই। তাই সড়কে বের হলে যে নিরাপত্তা বা প্রটেকশন দেওয়া হত সেটা উঠিয়ে নেওয়া হয়েছে’, বলেন তিনি।তবে কোন রাষ্ট্রদূত মনে করলে নতুন গার্ড রেজিমেন্ট থেকে তাদের জন্য প্রটেকশন দেয়া হবে বলে জানান তিনি। কোনো দূতাবাস চাইলে অর্থের বিনিময়ে ব্যাটালিয়ন আনসারের সেবা নিতে পারবে। মন্ত্রীদের নিরাপত্তার বিষয়ে এক প্রশ্নের উত্তরে স্বরাষ্ট্রমন্ত্রী বলেন, ‘আমরা সড়কে মন্ত্রীদের প্রটেকশন কমাব না, আমরা সিদ্ধান্ত নিয়েছি আমরা যে গার্ড রেজিমেন্ট তৈরি করেছি, সবাইকে সেই গার্ড রেজিমেন্টের সিকিউরিটিতে নিয়ে আসব। পর্যায়ক্রমে মন্ত্রী ও ভিআইপিদের আনসার গার্ড রেজিমেন্ট দেব’।  আরও পড়ুন: বৈশ্বিক স্বীকৃতি পেলো শেখ হাসিনার ‘কমিউনিটি ক্লিনিক’অতিরিক্ত পুলিশ প্রহরা সরিয়ে নেওয়ার পর আবেদনের পরিপ্রেক্ষিতে আনসার দেওয়ার সিদ্ধান্ত নেওয়া হলেও কোনো দূতাবাসের পক্ষ থেকে এখন পর্যন্ত আবেদন পাওয়া যায়নি বলে জানান তিনি।সভায় উপস্থিত ছিলেন মন্ত্রণালয়ের জননিরাপত্তা সচিব মো. মোস্তাফিজুর রহমান, বাংলাদেশ সড়ক পরিবহন শ্রমিক ফেডারেশনের কার্যকরী সভাপতি শাজাহান খান, বাংলাদেশ সড়ক পরিবহন মালিক সমিতির সভাপতি মশিউর রহমান রাঙ্গাঁ ও ঢাকা সড়ক পরিবহন মালিক সমিতির সাধারণ সম্পাদক খন্দকার এনায়েত উল্লাহ। একাত্তর/এসজে
tags:প্রধান সংবাদ, স্বরাষ্ট্রমন্ত্রী, আসাদুজ্জামান খান কামাল, মন্ত্রী, নিরাপত্তা


42930
দই টক হওয়ায় বিয়ের অনুষ্ঠানে ভাঙচুর, আহত ২০
দেশযোগ
2023-05-17T21:37:00+06:00
লক্ষ্মীপুরে বিয়ের দাওয়াতে দই টক হওয়াকে কেন্দ্র করে কনেপক্ষের আমন্ত্রিত অতিথিদের হামলা ও ভাঙচুরে আহত হয়েছেন ২০ জন।বুধবার দুপুরে সদর উপজেলার পৌর শহরের বাঞ্চানগর এলাকায় অবস্থিত কুটুমবাড়ি চাইনিজ রেস্টুরেন্ট ও পার্টি সেন্টারে এ হামলার ঘটনা ঘটে। এসময় বাধা দিতে এসে হামলার শিকার হন রেস্টুরেন্টের মালিক রাকিবুজ্জামান রাকিব, সোহেল, পরান, মাজেদ, শাহাদাত, ইউনুস ও রাসেলসহ ২০ জন।পরে অন্যরা এগিয়ে এলে তাদেরকেও মারধর করার অভিযোগ পাওয়া যায়। ঘটনার পর পুলিশ গিয়ে পরিস্থিতি নিয়ন্ত্রণে আনে। পুলিশ ও বিয়ের আমন্ত্রিত অতিথিরা জানান, সদর উপজেলার শাহপুর এলাকার খোকন মিয়ার মেয়ে বৃষ্টির সাথে একই উপজেলার মহাদেবপুর গ্রামের জাফর চৌধুরীর ছেলে আল আমিনের বিয়ে হয়। এ উপলক্ষে বুধবার দুপুরে কুটুমবাড়ি চাইনিজ রেস্টুরেন্ট ও পার্টি সেন্টারে দু’পক্ষের খাওয়া-দাওয়ার আয়োজন করা হয়। খাওয়ার পর্বে দই টক হয়েছে বলে কনেপক্ষের অতিথিরা অভিযোগ করেন। এসময় প্রতিষ্ঠানটির মালিক রাকিবুজ্জামান রাকিব পরিস্থিতি নিয়ন্ত্রণের চেষ্টা চালালে কনেপক্ষের লোকজন উত্তেজিত হয়ে ওঠেন। পরে রেস্তরাঁর চেয়ার-টেবিলসহ আসবাবপত্র ভাংচুর করা হয়।এসময় হামলায় নারী-পুরুষসহ ২০ জন আহত হয়। পরে তাদের বিভিন্ন ক্লিনিক ও সদর হাসপাতালে ভর্তি করা হয়। হামলার পরপরই দ্রুত রেস্টুরেন্ট ছেড়ে যায় কনে ও বরপক্ষের অতিথিরা। প্রতিষ্ঠানটির মালিক রাকিবুজ্জামান রাকিব জানান, হামলাকারীরা সেখানে থাকা কাচের প্লেট ও প্লাস্টিকের চেয়ার দিয়ে এ হামলা চালায়। এসময় রেস্তোরাঁর আসবাবপত্র ভাংচুর করা হয়। এ ঘটনায় তিনি থানায় মামলা করবেন বলে জানিয়েছেন। আরও পড়ুন: পঞ্চগড়ে গলায় লিচু আটকে শিশুর মৃত্যুতবে কনের বাবা খোকন  ও বর আলআমিন এ ঘটনায় সংবাদ প্রকাশে অনাগ্রহ জানিয়ে কোনও বক্তব্য দিতে রাজি হননি।  সদর থানার ভারপ্রাপ্ত কর্মকর্তা (ওসি) মোসলেহ্ উদ্দিন জানান, লক্ষ্মীপুর পৌর শহরের কুটুমবাড়ি চাইনিজ রেস্টুরেন্ট ও পার্টি সেন্টার হামলার ঘটনার পর পরিস্থিতি নিয়ন্ত্রণে পুলিশ পাঠানো হয়। পরিস্থিতি বর্তমানে শান্ত রয়েছে। হামলাকারীদের বিরুদ্ধে মামলার প্রস্তুতি চলছে।একাত্তর/এসজে
tags:লক্ষ্মীপুর, ভাঙচুর, বিয়ের দাওয়াত, দই টক


