91762,107579
খুলনা হার্ডবোর্ড মিলস ছয় বছর ধরে বন্ধ!
অন্যান্য
প্রকাশ : ২২ নভেম্বর ২০১৯, ০০:০০
 ‘আজ বন্ধ হয়, কাল চালু হয়। কখনো বন্ধ হয় শ্রমিকদের মজুরি ও পাওনাদারদের  দেনা পরিশোধ করার অর্থ সংকটের কারণে। আবার কখনো বন্ধ হয় উত্পাদনের জন্য কাঁচামাল সংকটের কারণে। এভাবে চলতে চলতে ছয় বছর আগে সেই যে বন্ধ হলো আর চালু হলো না খুলনা হার্ডবোর্ড মিল। মরিচা পড়ে নষ্ট হচ্ছে মিলের যন্ত্রপাতি। সংস্কারের অভাবে স্থাপনাগুলো ভেঙে ভেঙে পড়ছে।’ আর এভাবেই ধ্বংস হতে বসেছে খুলনা হার্ডবোর্ড মিলটি।খোঁজ নিয়ে জানা যায়, আর্থিক সংকটের কারণ দেখিয়ে ২০০২ সালের ১৫ ডিসেম্বর মিলটি বন্ধ করে দেয় বিসিআইসি। এতে বেকার হয়ে পড়েন প্রায় ১ হাজার কর্মকর্তা-কর্মচারী ও শ্রমিক। ২০০৫ সালের ১৪ আগস্ট মিলটি পুনরায় চালু হলেও যান্ত্রিক ত্রুটি ও মূলধনের অভাবে কয়েক দফায় বন্ধ করে দেওয়া হয় পুরানো যন্ত্রপাতি নিয়ে উত্পাদনে যাওয়া এই মিল। পরে ২০১০ সালের ১৬ জুলাই অর্থনৈতিক সংকটের কারণে মিলটি বন্ধ হয়ে যায়। পরবর্তী সময়ে চালু করা হলেও ২০১১ সালের ২১ এপ্রিল মূলধন সংকটের কারণে অনির্দিষ্টকালের জন্য বন্ধ ঘোষণা করা হয়। ২০১২ সালের নভেম্বরে সরকার বিসিআইসি মিলটি চালুর উদ্যোগ নেয়। প্রায় আট মাস সংস্কারের পর ২০১৩ সালের ১৫ আগস্ট মিলটি উত্পাদনে যায়। ঐ বছর ২৫ নভেম্বর অর্থসংকটে মিলটি আবার বন্ধ হয়ে যায়। এরপর বহুবার উদ্যোগ নেওয়া হলেও মিলটি আর চালু হয়নি। ২০১৪ সালের ৫ সেপ্টেম্বর তত্কালীন শিল্পমন্ত্রী আমির হোসেন আমু মিল পরিদর্শনে যান। পরিদর্শন শেষে তিনি বলেছিলেন, বিদেশি বিনিয়োগ পাওয়া গেলে মিলটি পুনরায় চালু করা সম্ভব হবে। কিন্তু সেই উদ্যোগ আর আলোর মুখ দেখেনি। সর্বশেষ বন্ধের সময়ে ২৪২ জন জনবলের বিপরীতে ২০৪ জন শ্রমিক-কর্মচারী ও কর্মকর্তা কর্মরত ছিলেন। তবে বর্তমানে মিলটি পাহারায় রয়েছে ১১ জন আনসার ও ৫ জন সিকিউরিটি।হার্ডবোর্ড মিলের সাবেক কর্মী জহিরুল ইসলাম বলেন, মিল বন্ধ হয়ে যাওয়ায় তিনি জীবিকার তাগিদে ভিন্ন পেশা বেছে নিয়েছেন। তার মতো একই অবস্থা আরো অনেকেরই। তিনি জানান, স্ত্রী আর দুই ছেলেকে নিয়ে তিনি হার্ডবোর্ড মিলের কোয়ার্টারের জরাজীর্ণ ভবনে বসবাস করছেন। মিলের একসময়ের কর্মী আলিমুজ্জামান (৭০) বলেন, খুলনা হার্ডবোর্ড মিলটি একসময়ে বেশ কর্মচঞ্চল ছিল। ভোরে মিলের ভেপুর শব্দ শুনে ঘুম ভাঙত।  খোরশেদ মিয়া নামের আরেকজন শ্রমিক বলেন, আমরা হার্ডবোর্ড মিল চালুর স্বপ্ন এখনো দেখি।মিলের নিরাপত্তার দায়িত্বে থাকা নাম প্রকাশে অনিচ্ছুক এক আনসার সদস্য বলেন,  মিলের বোর্ড  তৈরির  মেশিন,  গোডাউন, ফিনিশিং কারখানা, চিপার  মেশিন, বয়লারসহ মিলের প্রতিটি যন্ত্রপাতি অকেজো হয়ে গেছে। খুলনা হার্ডবোর্ড মিল বাঁচাও সংগ্রাম পরিষদের আহ্বায়ক মোল্লা ফরিদ আহমেদ বলেন, হার্ডবোর্ড মিলে প্রায় ২৫০ শ্রমিক-কর্মচারী কাজ করতেন। বেকার হয়ে এরা অর্ধাহারে-অনাহারে দিন কাটাচ্ছে। খুলনা হার্ডবোর্ড মিলের ব্যবস্থাপনা পরিচালক (এমডি) শ্যামলেন্দু দত্তের সঙ্গে যোগাযোগ করা হলে তিনি হার্ডবোর্ড মিলের ব্যাপারে কোনো প্রকার মন্তব্য করতে অস্বীকার করেন।



91763,107580
সুন্দরগঞ্জে চরাঞ্চলে পণ্য পরিবহনে ঘোড়ার গাড়ি
অন্যান্য
প্রকাশ : ২২ নভেম্বর ২০১৯, ০০:০০
সুন্দরগঞ্জ উপজেলার চরাঞ্চলে একমাত্র পরিবহন মাধ্যম ঘোড়ার গাড়ি। চরাঞ্চলের মানুষের কাছে তাই ঘোড়ার গাড়ির কদর অনেক বেড়েছে।সরেজমিনে দেখা গেছে, যোগাযোগ বিচ্ছিন্ন তিস্তা নদীর চরে কৃষিপণ্য থেকে শুরু করে যে কোনো ভারী মালামাল পরিবহনের বাহন একমাত্র ঘোড়ার গাড়ি। চরের খানাখন্দে ভরা বালুময় রাস্তায় যেখানে ভ্যান, রিকশা, ট্রলি ও ট্রাক যেতে পারে না সেই সকল রাস্তায় জনপ্রিয় বাহন হিসেবে ঘোড়ার গাড়ির কদর বেড়েছে।ঘোড়ার গাড়িচালক আমজাদ হোসেন জানান, প্রতিদিন গাড়ি দিয়ে ৭০০/৮০০ টাকা উপার্জন করা যায়। ঘোড়ার পেছনে দৈনিক ১০০ থেকে ১৫০ টাকা খরচ হয়। বাকি টাকা তার দৈনিক সঞ্চয় থাকে।খোর্দ্দার চরের ঘোড়ার গাড়িচালক শাহালম জানান, যেখানে ইঞ্জিনচালিত কোনো যানবাহন চলে না, সেখানেও ঘোড়ার গাড়ি দিয়ে নির্বিঘ্নে ফসল পরিবহন করছি। যার কারণে চরের কৃষকদের কাছে ঘোড়ার গাড়ি একমাত্র জনপ্রিয় পরিবহন হয়ে দাঁড়িয়েছে। উপজেলার বিভিন্ন চরে প্রায় ৫০০ ঘোড়ার গাড়ি পরিবহন কাজে ব্যবহার হচ্ছে।বেলকা চরের কৃষক আনারুল ইসলাম জানান, ঘোড়ার গাড়িতে এখন ধান, পাট, গম, ভুট্টা ও শাকসবজি সরাসরি বাজারে নিয়ে বিক্রি করছি। তাতে দাম ভালো পাচ্ছি। ফড়িয়া ব্যবসায়ীরা আর আমাদের ঠকাতে পারছে না ।



91764,107581
কুষ্টিয়ায় ধানকাটা ও মাড়াইয়ের ধুম
অন্যান্য
প্রকাশ : ২২ নভেম্বর ২০১৯, ০০:০০
কুষ্টিয়ায় এবার আমনের বাম্পার ফলন হয়েছে। মাঠে-মাঠে শুধুই চোখ জুড়ানো সোনালি ধান। এরই মধ্যে ধুম পড়েছে ধান কাটা ও মাড়াইয়ের। আর ধান কাটা ও মাড়াই নিয়ে চাষিদের এখন ব্যস্ততার শেষ নেই। নতুন ধানের মিষ্টি গন্ধে এখন কৃষকের ঘরে ঘরে চলছে নবান্ন উত্সবের আমেজ।  কুষ্টিয়া সদর উপজেলার বটতৈল এলাকার চাষি নওশের আলী জানান, এ বছর আমন ধানের বাম্পার ফলন হয়েছে। বিঘা প্রতি ১৪/১৫ মণ ধান হয়েছে। কোনো কোনো কৃষকের জমিতে প্রতি বিঘায় ১৮ মণ পর্যন্ত উত্পন্ন  হয়েছে। কুষ্টিয়ার বাড়াদি মৌজার ঢেলাগাড়ি মাঠে দেখা গেছে, চোখ জুড়ানো সোনালি ধানের সমাহার। মাঠজুড়ে শুধু ধান আর ধান। এই মাঠের কৃষক মনিরুল ইসলাম জানান, তিনি সাত বিঘা জমিতে এবার ধান চাষ করেছেন। ফলন ভালো তাই বেশ খুশি। মিরপুর উপজেলার মশান গ্রামের কৃষক জামালউদ্দিন জানান, ব্রি-৪৯ জাত রোপণ করে প্রতি বিঘায় সাড়ে ১৮ মণ ধান উত্পন্ন হয়।  



91765,107582
হেলমেট পরি, জীবন বাঁচাই:ব্যতিক্রমী শোভাযাত্রা
অন্যান্য
প্রকাশ : ২২ নভেম্বর ২০১৯, ০০:০০
হেলমেট পরি, জীবন বাঁচাই, নো হেলমেট, নো বাইক— এই স্লোগান সামনে রেখে নিয়ামতপুর উপজেলা নির্বাহী কর্মকর্তা জয়া মারীয়া পেরেরার উদ্যোগে বৃহস্পতিবার ব্যতিক্রমী শোভযাত্রা বের করা হয়। ব্যানার, ফেস্টুন ও হেলমেট পরিহিত বাইক নিয়ে এ ব্যতিক্রমী শোভাযাত্রা উপজেলার বিভিন্ন সড়ক প্রদক্ষিণ করে উপজেলা পরিষদ চত্বরে এসে শেষ হয়। শেষে অনুষ্ঠিত আলোচনা সভায় প্রধান অতিথি ছিলেন উপজেলা পরিষদের প্যানেল চেয়ারম্যান মো. আইয়ুব হোসাইন। উপজেলা পরিবার পরিকল্পনা কর্মকর্তা সেলিম উদ্দিনের পরিচালনায় বিশেষ অতিথি ছিলেন ওসি মো. আবুল কালাম আজাদ, উপজেলা মাধ্যমিক শিক্ষা কর্মকর্তা শাহ আলম শেখ, নিয়ামতপুর সদর ইউপি চেয়ারম্যান বজলুর রহমান নইম, নিয়ামতপুর সদর ইউনিয়ন আওয়ামী লীগের সাধারণ সম্পাদক জাহিদ হাসান বিপ্লব প্রমুখ।



91766,107583
ফুলবাড়ীতে বাঁশ ও কাঠের তৈরি পাঁচ সাঁকো ঝুঁকিপূর্ণ
অন্যান্য
প্রকাশ : ২২ নভেম্বর ২০১৯, ০০:০০
ফুলবাড়ীর তিনটি ইউনিয়নে বাঁশ ও কাঠের তৈরি পাঁচটি ঝুঁকিপূর্ণ সাঁকো ঝুঁকিপূর্ণ হয়ে পড়েছে। ঝুঁকিপূর্ণ এসব সেতু দিয়ে চলাচলে ঐ তিন ইউনিয়নের ৫০ গ্রামের লক্ষাধিক মানুষ চরম ভোগান্তির শিকার হচ্ছেন।সরেজমিনে দেখা গেছে, উপজেলার নাওডাঙ্গা ইউনিয়নের পশ্চিম ফুলমতি কান্দাপাড়া ইন্দুর ঘাটে বারোমাসিয়া নদীতে ১০০ ফিট ও কিশামত শিমুলবাড়ী নবিউলের ঘাটে বারোমাসিয়া নদীতে ১২০ ফিট বাঁশের সাঁকো অপরদিকে ভাঙ্গামোড় ইউনিয়নের নগরাজপুর এলাকার নীলকোমল নদীতে ১৫০ ফিট কাঠের সাঁকো ও ভাঙ্গামোড় বামনের খামার এলাকায় টাংয়ারছড়ায় বাঁশের সাঁকো এবং ফুলবাড়ী ইউনিয়নের বালাতাড়ি এলাকায় নীলকোমল নদীতে কাঠের সাঁকো দিয়ে পঞ্চাশটি গ্রামের মানুষ ঝুঁকি নিয়ে পারাপার হচ্ছেন। ভাঙ্গামোড় ইউনিয়নের নগরাজপুর এলাকার ছলিমুদ্দিন, জালাল উদ্দিন ও বিশ্বজিত্ কুমার জানান, পাঁচ বছর আগে তত্কালীন ইউপি চেয়ারম্যান পরিষদের নিজস্ব অর্থায়নে প্রায় ১৫০ ফিট লম্বা কাঠের সেতুটি নির্মাণ করেছেন। এরপর আর মেরামত হয়নি।একই ইউনিয়নের বামনের খামার এলাকার সাইদুল হক সরকার ও আমিনুর রহমান জানান, বামনের খামার টাংয়ারছড়ার ওপর দিয়ে ১৬০ ফিট লম্বা বাঁশের সাঁকোটি খুবই ঝুঁকিপূর্ণ এবং চলাচলের অযোগ্য হয়ে পড়েছে। দুই বছর আগে এই সাঁকো পারাপার হতে গিয়ে আমেনা বেগম (৫৫) নামের এক নারী নিহত হয়েছেন।উপজেলা প্রকৌশলী মো. আসিফ ইকবাল রাজীব জানান, নাওডাঙ্গা ইউনিয়নের পশ্চিম ফুলমতি কান্দাপাড়া ইন্দুরঘাট এলাকায় বারোমাসিয়া নদীর ওপর ব্রিজের জন্য ঊর্ধ্বতন কর্তৃপক্ষ পরিদর্শন করেছে। আশা করি আগামী অর্থবছরে নতুন ব্রিজের ব্যবস্থা হয়ে যাবে। বাকিগুলোর বিষয়ে ঊর্ধ্বতন কর্তৃপক্ষকে জানানো হবে এবং পর্যায়ক্রমে ঐসব স্থানে ব্রিজের ব্যবস্থা করা হবে।   



91767,107584
ব্রিজ-কালভার্ট সড়ক শিক্ষাপ্রতিষ্ঠান বাজারসহ ফসলি জমির ক্ষতি!
অন্যান্য
প্রকাশ : ২২ নভেম্বর ২০১৯, ০০:০০
টাঙ্গাইলের মির্জাপুর উপজেলার কয়েকটি গ্রামে বংশাই-লৌহজং নদীতে ভাঙন দেখা দিয়েছে। অন্যদিকে দীর্ঘদিন ধরে ভাঙনের শিকার নদীর তীরবর্তী এলাকায় স্থায়ীভাবে বাঁধ নির্মাণ না হওয়ায় ক্ষতিগ্রস্ত হয়েছে বহু পরিবার। ভাঙনে ব্রিজ-কালভার্ট, রাস্তাঘাট, শিক্ষাপ্রতিষ্ঠান, হাটবাজারসহ ফসলি জমিরও ব্যাপক ক্ষয়ক্ষতি হয়েছে।মির্জাপুর উপজেলা প্রকৌশল অফিস ও প্রকল্প বাস্তবায়ন কর্মকর্তার কার্যালয় থেকে গতকাল বৃহস্পতিবার জানানো হয়েছে, ক্ষতিগ্রস্ত কাজের জন্য অর্থ বরাদ্দ চেয়ে প্রকল্প তৈরি করে সংশ্লিষ্ট মন্ত্রণালয়ে পাঠিয়েছেন।জানা গেছে, মির্জাপুর পৌরসভা ও ১৪ ইউনিয়নের মধ্যে এবারের বন্যায় আটটি ইউনিয়নের ব্রিজ-কালভার্ট, শিক্ষাপ্রতিষ্ঠান, হাটবাজার, ফসলি জমি ও রাস্তাঘাটের ক্ষতি হয়েছে সবচেয়ে বেশি। বেশি ক্ষতিগ্রস্ত ইউনিয়ন হচ্ছে উপজেলার জামুর্কি, মহেড়া, ফতেপুর, বানাইল, আনাইতারা, ওয়ার্শি, ভাদগ্রাম, ভাওড়া, বহুরিয়া, লতিফপুর ইউনিয়ন।ফতেপুর ইউনিয়ন পরিষদের চেয়ারম্যান মো. আব্দুর রউফ বলেন, ‘নদী ভাঙনের মূল কারণ অবৈধভাবে বালু উত্তোলন। বর্ষা মৌসুমে ড্রেজার মেশিন এবং শুকনো মৌসুমে ভ্যেকু বসিয়ে অবৈধভাবে বালু উত্তোলনের ফলে নদীভাঙ্গনে দিশেহারা হয়ে পড়েছে এলাকার লোকজন। রাস্তাঘাট, ঘরবাড়ি, ফসলি জমি, শিক্ষাপ্রতিষ্ঠান হুমকির মুখে পড়েছে।এদিকে, ৭০-৮০ কিলোমিটার পাকা, আধাপাকা রাস্তার ব্যাপক ক্ষয়ক্ষতি হয়েছে।এ ব্যাপারে উপজেলা প্রকৌশলী মোহাম্মদ আরিফুর রহমান বলেন, বন্যায় যে সব এলাকায় রাস্তাঘাট ও ব্রিজ-কালভার্টের ক্ষতি হয়েছে ঐ সব এলাকার রাস্তাঘাট এবং ব্রিজ-কালভার্টের প্রকল্প তৈরি করে প্রায় ৩৫ কোটি টাকার বরাদ্দ চেয়ে সংশ্লিষ্ট মন্ত্রণালয়ে পাঠানো হয়েছে। ইতিমধ্যে ভাঙনকবলিত এলাকায় প্রতিরোধের জন্য বালির বস্তা ও ব্লক ফেলা হচ্ছে। বরাদ্দ এলে অগ্রাধিকার ভিত্তিতে ক্ষতিগ্রস্ত এলাকার ব্রিজ-কালভার্ট ও রাস্তার দ্রুত কাজ করা হবে।সড়ক পরিবহন ও সেতু মন্ত্রণালয় সম্পর্কিত সংসদীয় স্থায়ী কমিটির সভাপতি ও টাঙ্গাইল-৭ মির্জাপুর আসনের সংসদ সদস্য আলহাজ্ব মো. একাব্বর হোসেন বলেন, এ বছর বন্যায় আমার নির্বাচনী এলাকায় রাস্তাঘাট, ব্রিজ-কালভার্ট, শিক্ষাপ্রতিষ্ঠান, ফসলি জমি, হাটবাজারসহ বিভিন্ন স্থাপনার ক্ষতি হয়েছে। ইতিমধ্যে পানিসম্পদ উপমন্ত্রী এ কে এম এনামুল হক শামীমসহ প্রশাসনের কর্মকর্তাগণ ক্ষতিগ্রস্ত এলাকা পরিদর্শন করে প্রয়োজনীয় অর্থ বরাদ্দ প্রদান করবেন বলে ঘোষণা দিয়েছেন। ভাঙনকবলিত এলাকায় জিওব্যাগ ফেলে প্রতিরোধের চেষ্টা চলছে।



91768,107585
এক কিলোমিটার জুড়ে বেহাল যাত্রী ও যানচালকদের দুর্ভোগ
অন্যান্য
প্রকাশ : ২২ নভেম্বর ২০১৯, ০০:০০
খুলনা-সাতক্ষীরা মহাসড়কের তালা উপজেলার শাকদহা বটতলানামক স্থান থেকে কালভার্ট পর্যন্ত প্রায় এক কিলোমিটার রাস্তায় দুর্ভোগে পড়তে হচ্ছে যাত্রী ও চালকদের। কয়েকদিন আগের টানা বৃষ্টিতে রাস্তাটি একেবারেই চলাচলের অযোগ্য হয়ে পড়ে। সন্ধ্যার পর থেকে ৩০ মাইল মোড় থেকে পাটকেলঘাটা পর্যন্ত ব্যাপক যানজট সৃষ্টি হয়।আশরাফ হোসেন, রাজিব সরদার, আব্দুল আজিজ, সুফিয়া বেগম, গনেশ রায়সহ কয়েকজন পথচারী জানান, সড়ক নির্মাণের জন্য এক সপ্তাহের বেশি সময় ধরে উক্ত স্থান খুঁড়ে রাখা হয়েছে। এর মধ্যে হঠাত্ বৃষ্টি হওয়ায় কাদাপানিতে মুহূর্তের মধ্যে সড়কের উক্ত স্থানে চলাচলের অযোগ্য হয়ে পড়েছে। যার কারণে পথচারীদের চরম বিড়ম্বনার শিকার হতে হচ্ছে। হাফিজুর রহমান, নুর ইসলাম, নজরুল ইসলামসহ কয়েকজন বাস ও মাইক্রোবাস চালক বলেন, প্রায় দুই সপ্তাহ যাবত্ এই স্থানটি খুঁড়ে রাখা হয়েছে। এমনিতেই যেনতেন করে চলাচল করা গেলেও হঠাত্ বৃষ্টি হওয়ায় রাস্তাটি চলাচলের একেবারেই অনুপযোগী হয়ে পড়ে।সাতক্ষীরা সড়ক ও জনপথ অধিদপ্তর (সওজ) এর নির্বাহী প্রকৌশলী মীর নিজামউদ্দীন আহমেদ বলেন, হঠাত্ করে আবহাওয়ার এমন অবনতি ঘটবে বুঝতে পারিনি। তবে আমরা আপাতত সড়কের ঐ স্থানে কাদার ওপর? সুরকি দিয়ে পুটিং করে সড়কের জ্যাম কাটানোর চেষ্টা করছি। যতক্ষণ সমস্যার সমাধান না হবে ততক্ষণ এ কাজ অব্যাহত থাকবে।ছবির ক্যাপশন: খুলনা-সাতক্ষীরা মহাসড়কের তালার শাকদহা বটতলা থেকে কালভার্ট পর্যন্ত প্রায় এক কিলোমিটার রাস্তার বর্তমান চিত্র। 



91769,107586
বিভিন্ন স্থানে কৃষকদের মধ্যে বীজ ও সার বিতরণ
অন্যান্য
প্রকাশ : ২২ নভেম্বর ২০১৯, ০০:০০
দেশের বিভিন্ন স্থানে বৃহস্পতিবার বিনামূল্যে বীজ ও সার বিতরণ করা হয়েছে। ইত্তেফাক প্রতিনিধি ও সংবাদদাতাদের পাঠানো খবর।বাগেরহাট :বাগেরহাটের ফকিরহাটে ক্ষুদ্র ও প্রান্তিক কৃষকদের মধ্যে ভুট্টা, সূর্যমুখী, শীত ও গ্রীষ্মকালীন মুগের বীজ এবং সার বিতরণ করা হয়েছে। উপজেলা কৃষি অফিসের আয়োজনে ফকিরহাট উপজেলা কৃষি অফিস অডিটরিয়ামে বিতরণ উদ্বোধন করেন ফকিরহাট উপজেলা পরিষদের চেয়ারম্যান ও উপজেলা আওয়ামী লীগের সভাপতি স্বপন দাশ।ঝিনাইদহ :শৈলকুপা উপজেলা কৃষি অফিসের পক্ষ থেকে রবি ফসল চাষে চাষিদের প্রণোদনার কৃষি উপকরণ দেওয়া হয়েছে। উপজেলা কৃষি অফিসার সনজয় কুমার কুন্ডু জানান, গ্রীষ্মকালীন মুগ চাষে ৩০ জন, পেঁয়াজ চাষে  ৩৫০ জন, শীতকালীন মুগ চাষে ৯০ জন, সরিষা চাষে ৮০০ জন, ভুট্টা চাষে ১০০ জন ও তিল চাষে ৪৬০ জন চাষিকে প্রণোদনার বীজ ও সার দেওয়া হয়েছে।নিয়ামতপুর (নওগাঁ) :নিয়ামতপুরে ১ হাজার ৫৮৫ জন কৃষকের মধ্যে সরিষা, ভুট্টা, পেঁয়াজ, শীতকালীন মুগ ও গ্রীষ্মকালীন মুগবীজ ও সার বিতরণ করা হয়। উপজেলা নির্বাহী কর্মকর্তা জয়া মারীয়া পেরেরার সভাপতিত্বে বীজ ও সার বিতরণ অনুষ্ঠানে প্রধান অতিথি ছিলেন উপজেলা পরিষদের প্যানেল চেয়ারম্যান আইয়ুব হোসাইন।রাণীনগর (নওগাঁ) :উপজেলা কৃষি সম্প্রসারণ অধিদপ্তরের আয়োজনে উপজেলা পরিষদ মিলনায়তনে উপজেলার ১ হাজার ৮১০ জন কৃষকের মধ্যে বিনামূল্যে এই বীজ ও সার বিতরণ করা হয়।বিরামপুর (দিনাজপুর) : বিরামপুর উপজেলা প্রশাসন ও কৃষি সম্প্রসারণ অধিদপ্তরের আয়োজনে উপজেলার ৩৫০ জন কৃষকের মধ্যে সরিষা বীজ ও সার বিতরণ করা হয়েছে। উপজেলা কৃষি চত্বরে উপজেলা নির্বাহী কর্মকর্তা তৌহিদুর রহমানের সভাপতিত্বে এ সময় বক্তব্য রাখেন উপজেলা চেয়ারম্যান খায়রুল আলম রাজু, উপজেলা কৃষি কর্মকর্তা নিকছন চন্দ্র পাল প্রমুখ।পাটগ্রাম (লালমনিরহাট) : উপজেলা কৃষি সম্প্রসারণ অধিদপ্তরের উদ্যোগে পাটগ্রামে বীজ ও সার বিতরণ অনুষ্ঠানে প্রধান অতিথি ছিলেন লালমনিরহাট-১ আসনের সংসদ সদস্য মোতাহার হোসেন। পাটগ্রাম উপজেলা নির্বাহী কর্মকর্তা (ভারপ্রাপ্ত) দীপক কুমার দেব শর্মার সভাপতিত্বে বক্তব্য রাখেন পৌর মেয়র শমসের আলী, উপজেলা আওয়ামী লীগের ভারপ্রাপ্ত সভাপতি পূর্ণ চন্দ্র রায় প্রমুখ।  



91770,107587
সবজি চাষে অভাব ঘুচেছে সিরাজগঞ্জের কৃষকদের
অন্যান্য
প্রকাশ : ২২ নভেম্বর ২০১৯, ০০:০০
ধান, পাটসহ অন্য ফসলের চেয়ে লাভজনক হওয়ায় সিরাজগঞ্জের কৃষকরা সবজি চাষের দিকে ঝুঁকেছেন। এতে তাদের অভাব ঘুচে পরিবারে এসেছে সচ্ছলতা। জেলায় ফুলকপি, বাঁধাকপি, টম্যাটো, শিম, কুমড়া, মুলা, বেগুন এবং বিভিন্ন ধরনের শাকসহ প্রায় সব ধরনের সবজিই চাষ হয়। আর প্রতিদিনই শিয়ালকোল, ভদ্রঘাট, পিপুলবাড়িয়া, সিরাজগঞ্জ রোড, বহুলীসহ বিভিন্ন এলাকায় বসছে সবজির হাট। এসব হাট থেকে দেশের বিভিন্ন এলাকার পাইকাররা এসে কিনে নিয়ে যান সবজি। আবার অনেক পাইকার সরাসরি জমি থেকে কিনে নিয়ে যাচ্ছেন। সিরাজগঞ্জ সদর উপজেলার বহুলী গ্রামের কৃষক আবুল কাশেম জানান, সবজি চাষ তার ভাগ্য খুলে দিয়েছে। আগে যখন ধান-পাটের চাষ করতাম তখন ঋণ পরিশোধ হতো না। আর এখন সবজি চাষ করায় সংসারে বাড়তি আয় হচ্ছে।  



91771,107588
খুলনায় দুর্নীতিবিরোধী মানববন্ধন
অন্যান্য
প্রকাশ : ২২ নভেম্বর ২০১৯, ০০:০০
খুলনায় দুর্নীতিবিরোধী মানববন্ধন পালিত হয়েছে। বৃহস্পতিবার সকালে নগরীর পিকচার প্যালেস মোড়ে খুলনা সম্মিলিত দুর্নীতিবিরোধী জোটের উদ্যোগে এ মানববন্ধন হয়। মানববন্ধনে সভাপতিত্ব করেন খুলনা সম্মিলিত দুর্নীতিবিরোধী জোটের আহবায়ক মো. জাহাঙ্গীর আলম। মানববন্ধন কর্মসূচিতে একাত্মতা প্রকাশ করে বক্তব্য রাখেন, খুলনা সিটি করপোরেশনের মেয়র তালুকদার আব্দুল খালেক, খুলনা বিশ্ববিদ্যালয়ের ভাইস চ্যান্সেলর প্রফেসর ড. মুহাম্মদ ফায়েক উজ্জামান, অতিরিক্ত বিভাগীয় কমিশনার (সার্বিক) মো. হাবিবুল হক খান, ওয়াসার ব্যবস্থাপনা পরিচালক মো. আব্দুল্লাহ প্রমুখ। এ সময় বক্তারা খুলনাকে দুর্নীতিমুক্ত করতে সকলকে একযোগে কাজ করার আহবান জানান। 



91772,107589
ঝিনাইদহে সরকারিভাবে ধান কেনা শুরু হয়নি
অন্যান্য
প্রকাশ : ২২ নভেম্বর ২০১৯, ০০:০০
ঝিনাইদহে সরকারিভাবে ধান কেনা শুরু হয়নি। এদিকে পুরোদমে আমন ধান কাটা শুরু হয়েছে। তবে চাষিরা কাঙ্ক্ষিত দাম পাচ্ছে না।জেলা খাদ্য অফিসার শেখ আনোয়ারুল করিম জানান, চলতি আমন সংগ্রহ অভিযানকালে ১১ হাজার ৩২৭ টন ধান সরাসরি চাষিদের কাছ থেকে কেনা হবে। উপজেলা কৃষি অফিস চাষিদের তালিকা তৈরি করছে। তালিকার মধ্য থেকে লটারির মাধ্যমে চাষি নির্বাচন করা হবে। তাদের কাছ থেকে প্রতি কেজি ধান ২৬ টাকা দরে কেনা হবে। অর্থাত্ প্রতি মণ ১ হাজার ৪০ টাকা।তিনি আরো জানান, অ্যাপসের মাধ্যমে ক্রয়কৃত ধানের দাম সরাসরি চাষির ব্যাংক অ্যাকাউন্টে চলে যাবে।জেলা খাদ্য অফিসার বলেন, ধান কেনা শুরু করতে সপ্তাহখানেক দেরি হবে। কাগজপত্র তৈরি করা হচ্ছে। 



91773,107590
টাঙ্গাইল শহরে ১৪৪ ধারা
অন্যান্য
প্রকাশ : ২২ নভেম্বর ২০১৯, ০০:০০
টাঙ্গাইল-৩ (ঘাটাইল) আসনের সাবেক সংসদ সদস্য আমানুর রহমান খান রানার বড়ো ভাই টাঙ্গাইল জেলা ছাত্রলীগের সাবেক যুগ্ম-সম্পাদক আমিনুর রহমান খান বাপ্পীর মৃত্যুবার্ষিকী পালনকে কেন্দ্র করে পালটা কর্মসূচি দিয়েছে ‘নির্যাতিত আওয়ামী পরিবার’-এর ব্যানারে খান পরিবার বিরোধীরা। এ নিয়ে উত্তেজনা ছড়িয়ে পড়ে টাঙ্গাইল শহরে। আইনশৃঙ্খলা পরিস্থিতি স্বাভাবিক রাখতে টাঙ্গাইল শহরের বিভিন্ন এলাকায় বৃহস্পতিবার সকাল ৫টা থেকে শনিবার সন্ধ্যা ৭টা পর্যন্ত তিন দিন ১৪৪ ধারা জারি করেছে প্রশাসন। এ ব্যাপারে প্রশাসনের পক্ষ থেকে বুধবার রাতে শহরে মাইকিং করা হয়।আমানুর রহমান খান রানার অনুসারী টাঙ্গাইল সদর উপজেলা পরিষদের সাবেক ভাইস চেয়ারম্যান ও জেলা শ্রমিক লীগের সহসভাপতি আব্বাস আলী বলেন, কর্মসূচি শান্তিপূর্ণভাবে সফল করতে সকল প্রস্তুতি নেওয়া হয়েছে। শুক্রবারের আলোচনা সভায় বেশ কয়েক জন এমপি উপস্থিত থাকবেন বলে তিনি জানান।টাঙ্গাইল জেলা আওয়ামী লীগের সাংগঠনিক সম্পাদক ও টাঙ্গাইল পৌরসভার মেয়র জামিলুর রহমান মিরন বলেন, ‘বাপ্পীর মৃত্যুবার্ষিকী পালনের নামে খান পরিবার আবার শহরটাকে জিম্মি করার পাঁয়তারা করছে।’টাঙ্গাইল মডেল থানার ওসি মীর মোশারফ হোসেন জানান, শহরের গুরুত্বপূর্ণ স্থানগুলোতে বিভিন্ন গোয়েন্দা সংস্থার সদস্যসহ প্রায় ৩৫০ জন অতিরিক্ত পুলিশ মোতায়েন করা হয়েছে। উল্লেখ্য, ২০০৩ সালের ২১ নভেম্বর সন্ত্রাসী হামলায় নিজ বাড়ির কাছেই খুন হন টাঙ্গাইল জেলা ছাত্রলীগের সাবেক যুগ্ম-সম্পাদক আমিনুর রহমান খান বাপ্পী। 



91774,107591
দুই ছাত্রীকে উত্ত্যক্ত বহিষ্কার এক
অন্যান্য
প্রকাশ : ২২ নভেম্বর ২০১৯, ০০:০০
দুই কলেজ ছাত্রীকে উত্ত্যক্ত করায় কেশবপুরের সাগরদাঁড়ি আবু শারাফ সাদেক কারিগরি ও বাণিজ্য মহাবিদ্যালয়ের এক ছাত্রকে কলেজ থেকে বহিষ্কার করা হয়েছে। গতকাল বৃহস্পতিবার ছাত্র সোহাগ হোসেনকে কলেজ থেকে বহিষ্কারের নোটিশ দেওয়া হয়েছে।সাগরদাঁড়ি আবু শারাফ সাদেক কারিগরি ও বাণিজ্য মহাবিদ্যালয়ের ভারপ্রাপ্ত অধ্যক্ষ শ্যামল কুমার ঘোষ বলেন, ‘কলেজের দুই ছাত্রীকে উত্ত্যক্তের ঘটনা তদন্তে প্রমাণিত হয়। বিষয়টি নিয়ে গত বুধবার বিকালে এক সভায় কলেজ থেকে ঐ ছাত্রকে বহিষ্কার করা হয়। বৃহস্পতিবার ছাত্র সোহাগ হোসেনকে কলেজ থেকে বহিষ্কারের নোটিশ দেওয়া হয়েছে।



91775,107592
চাঁপাইনবাবগঞ্জে গান পাউডার জব্দ
অন্যান্য
প্রকাশ : ২২ নভেম্বর ২০১৯, ০০:০০
জেলার সদর উপজেলার নারায়ণপুর ইউনিয়নে অভিযান চালিয়ে ৯৫০ গ্রাম গান পাউডার উদ্ধার করেছে বিজিবি। চাঁপাইনবাবগঞ্জস্থ ৫৩ বিজিবি ব্যাটালিয়নের সদস্যরা বুধবার রাতে এ গান পাউডার উদ্ধার করেন। ৫৩ বিজিবি ব্যাটালিয়নের অধিনায়ক লে.কর্নেল মো. মাহবুবুর রহমান খান জানান, গোপন সংবাদের ভিত্তিতে নারায়ণপুর ইউনিয়নের জহরপুর বিওপির হাবিলদার মো. শফিকুল ইসলামের নেতৃত্বে টহল দল সীমান্ত পিলার ১৬/৫-এস  থেকে প্রায় ৫০০ গজ বাংলাদেশের অভ্যন্তরে অভিযান চালায়। অভিযানে কালুপাড়া মাঠে পড়ে থাকা একটি ব্যাগ তল্লাশি করে ৯৫০ গ্রাম গান পাউডার উদ্ধার করা হয়। উদ্ধারকৃত গান পাউডারের আনুমানিক মূল্য ১৯ হাজার টাকা।  



91776,107593
সাতক্ষীরায় গৃহবধূকে পিটিয়ে হত্যার অভিযোগ
অন্যান্য
প্রকাশ : ২২ নভেম্বর ২০১৯, ০০:০০
সাতক্ষীরার আশাশুনি উপজেলার ডুমুরপোতায় এক গৃহবধূকে পিটিয়ে হত্যার অভিযোগ উঠেছে তার স্বামী ও শ্বশুর বাড়ির লোকজনের বিরুেদ্ধে।বৃহস্পতিবার সকালে পুলিশ স্বপ্না রানী মণ্ডল নামের ঐ গৃহবধূর লাশ উদ্ধার করে। এ ঘটনায় স্বামী প্রশান্ত সরকার ও শাশুড়ি সবিতা সরকারকে আটক করেছে পুলিশ। নিহত গৃহবধূ একই উপজেলার খাজরা ইউনিয়নের ফটিকখালী গ্রামের পরিমল মণ্ডলের মেয়ে।নিহতের চাচা শ্যামল কুমার মণ্ডল জানান, যৌতুকের দাবিতে তার ভাইজি স্বপ্নাকে প্রায়ই নির্যাতন করত তার স্বামী ও শাশুড়ি। বুধবার রাতে তাকে মারপিট করে গুরুতর আহত করে। একপর্যায়ে বৃহস্পতিবার ভোরে সে মারা গেলে মুখে বিষ ঢেলে আত্মহত্যা বলে প্রচার দেয়। স্বপ্নার গায়ে মারপিটের একাধিক চিহ্ন রয়েছে বলে দাবি করেন তিনি।আশাশুনি থানার ভারপ্রাপ্ত কর্মকর্তা (ওসি) আব্দুস সালাম জানান, গৃহবধূর লাশ উদ্ধার করে ময়নাতদন্তের জন্য সাতক্ষীরা সদর হাসপাতাল মর্গে প্রেরণ করা হয়েছে। এ ঘটনায় স্বামী প্রশান্ত সরকার ও শাশুড়ি সবিতা সরকারকে জিজ্ঞাসাবাদের জন্য আটক করা হয়েছে। 



91777,107594
খুবিতে শিক্ষার্থীদের সঙ্গে মতবিনিময় সভা
অন্যান্য
প্রকাশ : ২২ নভেম্বর ২০১৯, ০০:০০
আবাসন সংকট, বেতন বৃদ্ধিসহ নানাবিধ দাবি নিয়ে শিক্ষার্থীদের সঙ্গে খুলনা বিশ্ববিদ্যালয়ের (খুবি) ছাত্র বিষয়ক পরিচালকের মতবিনিময় সভা হয়েছে। বৃহস্পতিবার ছাত্র বিষয়ক অধিদপ্তরের সামনে এ সভা  হয়।সভায় ছাত্র বিষয়ক পরিচালক প্রফেসর মো. শরিফ হাসান লিমন শিক্ষার্থীদের নানা দাবি নিয়ে কথা বলেন। শিক্ষার্থীদের আবেদন সমাধানের জন্য সময় চেয়ে তিনি বলেন, যৌক্তিক দাবি অবশ্যই পূরণ করা হবে।যৌক্তিক দাবি যথাযথভাবে পূরণ না করা হলে কঠোর সিদ্ধান্ত নিতে বাধ্য হবেন বলে জানান শিক্ষার্থীরা।  



91778,107595
বরিশালে করমেলায় আট কোটি ৯০ লাখ টাকা আদায়
অন্যান্য
প্রকাশ : ২২ নভেম্বর ২০১৯, ০০:০০
বরিশাল কর অঞ্চলের আওতায় বিভাগের ছয়টি জেলা সদর ও পাঁচটি উপজেলা সদরে আয়কর মেলায় ৮ কোটি ৯০ লাখ টাকার কর আদায় হয়েছে। বুধবার আয়কর মেলার শেষ দিনে এ তথ্য জানা গেছে।বরিশাল কর অঞ্চলের উপকর কমিশনার (প্রশাসন) মো. আবুল কালাম আজাদ জানান, মেলার সাত দিনের হিসেব অনুযায়ী বরিশাল কর অঞ্চলে ৮ কোটি ৯০ লাখ ৯৭ হাজার ৫৪ টাকার আয়কর আদায় করা হয়েছে। পাশাপাশি রিটার্ন জমা দিয়েছেন ২৪ হাজার ১০ জন করদাতা। নতুন ই-টিআইএন গ্রহণ করেছেন ৯৫ জন। আর সেবা গ্রহণ করেছেন ৯৩ হাজার ৩১৬ জন।স্টাফ রিপোর্টার, রংপুর: রংপুরে সাত দিনে ২৫ কোটি টাকার ঊর্ধ্বে আয়কর আদায় হয়েছে। আয়কর মেলায় রিটার্ন দাখিল করেছেন ৩৮ হাজার ১৮ জন। বিগত বছরের চেয়ে এবার প্রায় দেড় কোটি টাকার বেশি কর আদায় হয়েছে। বুধবার সন্ধ্যায় মেলার সমাপনী দিনে প্রেস ব্রিফিংয়ে এ তথ্য জানান রংপুর কর অঞ্চলের কর কমিশনার মো. আবদুল লতিফ। তিনি বলেন, রংপুর কর অঞ্চলের মেলায় গত সাত দিনে প্রায় ৮০ হাজার করদাতা সেবা গ্রহণ করেছেন। রিটার্ন দাখিল করেছেন ৩৮ হাজার ১৮ জন। নতুন ই-টিআইএন এর পরিমাণ ১ হাজার ৩৫৮। এবার মেলায় রি-রেজিস্ট্রেশন করেছেন মাত্র ছয় জন। এদিকে মেলায় যারা রিটার্ন দাখিলসহ কর দিতে পারেননি, তাদের জন্য কর অঞ্চল কার্যালয় জেলা পর্যায়ে আগামী ৩০ নভেম্বর পর্যন্ত আয়কর দেওয়ার সুযোগ থাকবে বলেও জানানো হয়।  



91779,107596
পাঁচ ব্যবসায়ীকে জরিমানা আটক চার
অন্যান্য
প্রকাশ : ২২ নভেম্বর ২০১৯, ০০:০০
গৌরনদীতে দ্বিগুণ দামে লবণ বিক্রির অভিযোগে বুধবার পাঁচ ব্যবসায়ীকে জরিমানা করেছে ভ্রাম্যমাণ আদালত। ভ্রাম্যমাণ আদালতের নির্বাহী ম্যাজিস্ট্রেট ও উপজেলা নির্বাহী কর্মকর্তা ইসরাত জাহান ঐ পাঁচ ব্যবসায়ীর কাছ থেকে ৫ হাজার টাকা করে মোট ২৫ হাজার টাকা জরিমানা আদায় করেন।ত্রিশাল (ময়মনসিংহ) সংবাদদাতা জানান, ত্রিশালে বুধবার অভিযান চালিয়ে কৃত্রিম সংকট তৈরির লক্ষ্যে একটি বাড়িতে অবৈধভাবে মজুত করা ৭ হাজার কেজি লবণ জব্দ করেছে জেলা গোয়েন্দা পুলিশ (ডিবি)। এ ঘটনায় জড়িত চার জনকে আটক করা হয়েছে।জেলা গোয়েন্দা পুলিশের ওসি শাহ কামাল আকন্দ জানান, গোপন সংবাদের ভিত্তিতে সেখানে অভিযান চালায় ডিবির একটি দল। এ সময় ঐ লবণ জব্দ ও চার জনকে আটক করা হয়।  



91780,107597
দেবহাটায় শিক্ষক পরীক্ষার্থীসহ আটক ৯
অন্যান্য
প্রকাশ : ২২ নভেম্বর ২০১৯, ০০:০০
সাতক্ষীরার দেবহাটায় ইবতেদায়ি শিক্ষা সমাপনী পরীক্ষায় জালিয়াতির আশ্রয় গ্রহণ করে অন্য শিক্ষার্থীদের স্থলে পরীক্ষায় অংশগ্রহণের অভিযোগে ৯ ভুয়া পরীক্ষার্থীসহ এক মাদ্রাসা শিক্ষককে আটক করা হয়েছে।বৃহস্পতিবার দুপুরে দেবহাটার সখিপুর দাখিল মাদ্রাসা কেন্দ্র থেকে তাদের আটক করা হয়। আটক নুরুল ইসলাম উত্তর পারুলিয়া স্বতন্ত্র ইবতেদায়ি মাদ্রাসার শিক্ষক।দেবহাটা থানার ভারপ্রাপ্ত কর্মকর্তা (ওসি) বিপ্লব কুমার সাহা জানান, আটক শিক্ষার্থীরা শিশু হওয়ায় উপজেলা নির্বাহী কর্মকর্তা সাজিয়া আফরীন মুচলেকা নিয়ে তাদের অভিভাবকদের জিম্মায় দিয়েছেন। আর শিক্ষক নুরুল ইসলামকে ভ্রাম্যমাণ আদালতের মাধ্যমে বিচারিক আদালতে পাঠানোর প্রক্রিয়া চলছে।



91781,107598
এলাকার উন্নয়নকারীদের জনগণ ভোট দেয় ---------এমপি নিক্সন চৌধুরী
অন্যান্য
প্রকাশ : ২২ নভেম্বর ২০১৯, ০০:০০
ফরিদপুর-৪ আসনের সংসদ সদস্য ও বঙ্গবন্ধু শেখ মুজিবুর রহমানের দৌহিত্র মজিবুর রহমান চৌধুরী নিক্সন বলেছেন, সত্যিকার রূপে এলাকার উন্নয়নকারীদের জনগণ সবসময় ভোট দেয়। জনগণকে মূল্যায়ন করে তাদের ভালবাসায় মূল্যায়িত হতে পারাটাই একজন নেতার স্বার্থকতা।বৃহস্পতিবার বিকালে উপজেলার মানিকদাহ ইউনিয়নের দুটি এইচবিবি সড়কের কাজের ভিত্তিপ্রস্তর উদ্বোধন শেষে জানপুর মোড়ে আলোচনা সভায় প্রধান অতিথির বক্তব্যে তিনি এ কথা বলেন।তিনি আরো বলেন, ২০১৪ সালের নির্বাচনে আপনাদের দেওয়া ভোটের কারণে বিপুল ভোটের ব্যবধানে কাজী জাফরউল্লাহকে পরাজিত করে নির্বাচিত হয়েছি। নির্বাচিত হয়ে জননেত্রী শেখ হাসিনার আশির্বাদে ফরিদপুর-৪ আসনকে সত্যিকার উন্নয়ন দিয়েছি, এ কারণে পুনরায় আপনারা আমাকে ২০১৯ সালের নির্বাচনেও বিপুল ভোটের ব্যবধানে নির্বাচিত করেছেন। আমাদের বর্তমান প্রধানমন্ত্রী শেখ হাসিনা জীবনের মায়া ত্যাগ করে হলেও দেশের উন্নয়ন ঠিক রেখে দেশকে সামনের দিকে এগিয়ে নিয়ে যাচ্ছেন।মানিকদাহ ইউপি চেয়ারম্যান সাঈদ হোসেনের সভাপতিত্বে অনুষ্ঠানে আরো উপস্থিত ছিলেন উপজেলা পরিষদের চেয়ারম্যান এস এম হাবিবুর রহমান, সাবেক উপজেলা পরিষদের চেয়ারম্যান শাহাদাত্ হোসেন, উপজেলা পরিষদের মহিলা ভাইস চেয়ারম্যান পারুলী বেগম, জেলা পরিষদের প্যানেল চেয়ারম্যান শাহিনুর রহমান, আজিমনগর ইউপি চেয়ারম্যান মোতালেপ মাতুব্বর, তুজারপুর ইউপি চেয়ারম্যান পরিমল দাস, নুরুল্লাগঞ্জ ইউপি চেয়ারম্যান তারেক হোসেন, ঘারুয়া ইউপি চেয়ারম্যান শফিউদ্দিন মোল্লা, আওয়ামী লীগ নেতা অ্যাপোলো নওরোজ, লাবলু মুন্সি, ওবায়দুর রহমান মামুন প্রমুখ। 



91782,107599
রৌমারীতে বন্যায় ক্ষতিগ্রস্ত পরিবারে খাদ্যসহ বিভিন্ন সামগ্রী বিতরণ
অন্যান্য
প্রকাশ : ২২ নভেম্বর ২০১৯, ০০:০০
কুড়িগ্রাম জেলাধীন  রৌমারী উপজেলায় কোরিয়া সরকারের অর্থায়নে বন্যায় ক্ষতিগ্রস্ত অতিদরিদ্র পরিবারের মধ্যে খাদ্য প্যাকেজ বিতরণ, ঘর, টয়লেট নির্মাণ ও টিউবওয়েল স্থাপনে কাজের উদ্বোধন করেন প্রাথমিক ও গণশিক্ষা মন্ত্রণালয়ের প্রতিমন্ত্রী মো. জাকির হোসেন এমপি।গতকাল বৃহস্পতিবার দুপুর ১২টার দিকে কোরিয়ান সরকারের সংস্থা কোরিয়া ইন্টারন্যাশনাল কো-অপারেশন এজেন্সির (কোইকা) অর্থায়নে কপিওন ও হোপ বাংলাদেশের ব্যবস্থাপনায় স্থানীয় সংস্থা সিএসডিকের সহায়তায় রৌমারী উপজেলায় বন্যায় ক্ষতিগ্রস্ত অতিদরিদ্র ৪৪০টি পরিবারের মধ্যে চাল, ডাল, সয়াবিন তেল, চিনি, লবণ, গুঁড়াদুধ বিতরণ করা হয়েছে। এছাড়াও ৪৫টি মেঝে পাকা টিনসেট ঘর, ৩০টি টয়লেট ও ১৫টি টিউবওয়েল ৯০টি পরিবারকে প্রদান করা হয়। 



91783,107600
খুলনায় ব্যবসায়ীকে কুপিয়ে হত্যা
অন্যান্য
প্রকাশ : ২২ নভেম্বর ২০১৯, ০০:০০
খুলনার পল্লিতে আব্দুস সালাম গাজী নামের এক ঘের ব্যবসায়ীকে কুপিয়ে হত্যা করেছে দুর্বৃত্তরা। বুধবার রাতে পাইকগাছা উপজেলার চাঁদখালী ইউনিয়নের পূর্ব গজালিয়া গ্রামে এ ঘটনা ঘটে। এ ঘটনায় পুলিশ মনিরুল ইসলাম নামের একজনকে গ্রেফতার করেছে। নিহত সালাম গাজী পূর্ব গজালিয়া গ্রামের মৃত মোহর আলীর ছেলে।পাইকগাছা থানার ভারপ্রাপ্ত কর্মকর্তা (ওসি) মো. এমদাদুল হক শেখ বলেন, রাতে কে বা কারা আব্দুস সালাম গাজীকে কুপিয়ে হত্যা করে লাশ গজালিয়া গ্রামের রাস্তার ওপর ফেলে রেখে যায়। খবর পেয়ে পুলিশ লাশ উদ্ধার করে ময়নাতদন্তের জন্য খুলনা মেডিক্যাল কলেজ হাসপাতালের মর্গে পাঠিয়েছে। নিহতের মাথায় ধারাল অস্ত্রের আঘাতের চিহ্ন রয়েছে। এ ঘটনায় মনিরুল ইসলামকে গ্রেফতার করা হয়েছে।ওসি জানান, বৃহস্পতিবার সকালে নিহত ব্যবসায়ীর ছেলে ১৩ জনের নাম উল্লেখসহ অজ্ঞাত আরো সাত-আট জনকে আসামি করে থানায় হত্যা মামলা করেছেন। 



91784,107601
নালিতাবাড়ীতে ইয়াবাসহ দুই নারী ইউপি সদস্য গ্রেফতার
অন্যান্য
প্রকাশ : ২২ নভেম্বর ২০১৯, ০০:০০
নালিতাবাড়ীতে বুধবার সন্ধ্যায় ৫০ পিস ইয়াবাসহ একই ইউনিয়নের পাশাপাশি ওয়ার্ডের সাবেক দুই নারী ইউপি সদস্যকে গ্রেফতার করেছে জেলা গোয়েন্দা পুলিশ (ডিবি)।গোপন সংবাদের ভিত্তিতে জেলা গোয়েন্দা পুলিশের একটি দল ভেদীকুড়া আমবাগান বাজারের কাছে অবস্থান নেয়। ঐ সময় রামচন্দ্রকুড়া ইউপির সাবেক সংরক্ষিত নারী ইউপি সদস্য ফেরদৌসী বেগম ও মাহমুদা পারভিন ঝর্ণা রিকশাযোগে নালিতাবাড়ী আসছিলেন। নারী পুলিশ সদস্য দিয়ে তাদের চ্যালেঞ্জ করে তল্লাশি চালালে ঐ ইয়াবা জব্দ করা হয়।ডিবি পুলিশের এসআই মাজহার ও নুরুল হুদা বিষয়টি নিশ্চিত করে জানান, গ্রেফতারকৃতরা ইয়াবা ব্যবসার সঙ্গে জড়িত। 



91785,107602
কাশিয়ানীতে পাঁচ জুয়াড়ির জেলহাজত
অন্যান্য
প্রকাশ : ২২ নভেম্বর ২০১৯, ০০:০০
জুয়ার আসরে অভিযান চালিয়ে কাশিয়ানীতে পাঁচ জুয়াড়িকে গ্রেফতার করেছে পুলিশ। বুধবার সন্ধ্যায় উপজেলার ভাট্টাইধোবা গ্রামের পূর্বপাশে বিল কোদলা নামক স্থান থেকে তাদের গ্রেফতার করা হয়। কাশিয়ানী থানার অফিসার ইনচার্জ মো. আজিজুর রহমান জানান, গোপন সংবাদের ভিত্তিতে কাশিয়ানী-মুকসুদপুরের সার্কেল এসপি মো. আনোয়ার হোসেন ফোর্স নিয়ে অভিযান চালিয়ে পাঁচ জুয়াড়িকে গ্রেফতার করে। বৃহস্পতিবার তাদের গোপালগঞ্জ জেলহাজতে পাঠানো হয়।  



91786,107603
হাজীগঞ্জে শিশু ধর্ষণের দায়ে কিশোর আটক
অন্যান্য
প্রকাশ : ২২ নভেম্বর ২০১৯, ০০:০০
হাজীগঞ্জে সাত বছর বয়সি শিশুকে ধর্ষণের দায়ে রাকিব (১৪) নামের এক কিশোরকে আটক করা হয়েছে। বুধবার সন্ধ্যার দিকে ঘটনাটি ঘটার পর  স্থানীয়রা কিশোরকে আটক করে পুলিশে খবর দেয়। পরে পুলিশ গিয়ে শিশুটিকে উদ্ধার ও রাকিবকে আটক করে। রাকিবের বাড়ি উপজেলার ১০ নম্বর গন্ধর্ব্যপুর ইউনিয়নের জয়সার গ্রামে।পুলিশ জানায়, শিশুটির বাবা পেশায় রিকশাচালক। রাকিবদের বাড়িতে ভাড়া থাকে শিশুটির পরিবার। সন্ধ্যার সময় ঘটনাটি ঘটার পর স্থানীয়রা বিষয়টি টের পেয়ে পুলিশে খবর দেয়। এ বিষয়ে হাজীগঞ্জ থানার ওসি (তদন্ত) মো. আব্দুর রশিদ জানান, শিশুটির বাবা বাদী হয়ে মামলা দায়েরের প্রস্তুতি নিচ্ছেন। অভিযুক্ত রাকিব ও শিশুটি থানায় রয়েছে। বৃহস্পতিবার শিশুটির মেডিক্যাল পরীক্ষার জন্যে হাসপাতালে পাঠানো হবে। 



91787,107604
বরিশালে ১৮ মণ জাটকা জব্দ
অন্যান্য
প্রকাশ : ২২ নভেম্বর ২০১৯, ০০:০০
কোস্ট গার্ড ও জেলা প্রশাসনের পৃথক অভিযানে ১৮ মণ জাটকা জব্দ করা হয়েছে। বুধবার রাতে নগরীর সিঅ্যান্ডবি রোড এলাকা এবং কীর্তনখোলা নদী থেকে এসব জাটকা জব্দ করা হয়।কোস্ট গার্ড বরিশাল স্টেশনের পেটি অফিসার মো. জামাল জানান, নিয়মিত অভিযানের অংশ হিসেবে বুধবার রাতে বরিশাল নগরীসংলগ্ন কীর্তনখোলা নদীতে অভিযান চালিয়ে নৌযান থেকে ১০ মণ জাটকা জব্দ করা হয়েছে।অপরদিকে জেলা প্রশাসনের নির্বাহী ম্যাজিস্ট্রেট রাসেল ইকবাল জানান, জেলা প্রশাসনের পক্ষ থেকে নগরীর সিঅ্যান্ডবি রোড এলাকায় বিভিন্ন পরিবহনে অভিযান চালিয়ে আট মণ জাটকা জব্দ করা হয়। জব্দকৃত জাটকা নগরীর বিভিন্ন এতিমখানা ও দুস্থদের মধ্যে বিতরণ করা হয়েছে।



91788,107605
আখাউড়ায় ইয়াবাসহ দুই মাদক ব্যবসায়ী গ্রেফতার
অন্যান্য
প্রকাশ : ২২ নভেম্বর ২০১৯, ০০:০০
ব্রাহ্মণবাড়িয়ার আখাউড়ায় ৭০০ পিস ইয়াবাসহ গ্রেফতার দুই মাদক ব্যবসায়ীকে বৃহস্পতিবার আদালতে সোপর্দ করা হয়েছে। এর আগে বুধবার বিকালে উপজেলার মনিয়ন্ধ এলাকা থেকে পুলিশ তাদের গ্রেফতার করে। এরা হলো—মো. হেলাল মিয়া ও মো. জাকির হোসেন। আখাউড়া থানার ওসি রসুল আহমদ নিজামী জানান, গ্রেফতারকৃতদের বিরুদ্ধে একাধিক মাদক মামলা রয়েছে। মাদকদ্রব্য নিয়ন্ত্রণ আইনে মামলা দিয়ে সকালে তাদের আদালতে সোপর্দ করা হয়েছে।  



91789,107606
কাঁঠালবাড়ী-শিমুলিয়া নৌপথে স্পিডবোট-ট্রলার সংঘর্ষ
অন্যান্য
প্রকাশ : ২২ নভেম্বর ২০১৯, ০০:০০
মাদারীপুরের শিবচরে কাঁঠালবাড়ী-শিমুলিয়া নৌপথে স্পিডবোট ও ট্রলারের মুখোমুখি সংঘর্ষ হয়েছে। বুধবার সন্ধ্যায় এ ঘটনা ঘটে। এ সময় মাদারীপুর জেলা ও দায়রা জজ আদালতের বিচারক নিতাই চন্দ্র সাহা আহত হন। পুলিশ ও স্থানীয় সূত্র জানায়, সন্ধ্যা ৬টা ২৫ মিনিটে স্পিডবোট নিয়ে গানম্যানসহ কাঁঠালবাড়ী স্পিডবোট ঘাট থেকে শিমুলিয়ার উদ্দেশ্যে যাত্রা করেন বিচারক নিতাই চন্দ্র সাহা। স্পিডবোটটি কিছুদূর যেতেই ৪ নম্বর ফেরিঘাটের কাছে বিপরীত দিক থেকে আসা একটি ট্রলারের সঙ্গে ধাক্কা লাগে। এতে জেলা ও দায়রা জজ নিতাই চন্দ্র সাহা গুরুতর আহত হন। শিবচর থানার অফিসার ইনচার্জ (ওসি) আবুল কালাম আজাদ বলেন, খবর পেয়ে দ্রুত গিয়ে চিকিত্সকের পরামর্শে অ্যাম্বুলেন্স ভাড়া করে বিচারককে ঢাকার উদ্দেশ্যে ফেরিতে উঠিয়ে দেই। 



91790,107607
ঈশ্বরগঞ্জে দুই ব্যবসায়ীকে জরিমানা
অন্যান্য
প্রকাশ : ২২ নভেম্বর ২০১৯, ০০:০০
দোকানে পলিথিন রাখার অপরাধে বৃহস্পতিবার ঈশ্বরগঞ্জে দুই ব্যবসায়ীকে ৫০ হাজার টাকা জরিমানা করেছে ভ্রাম্যমাণ আদালত। ময়মনসিংহ বিভাগের অতিরিক্ত বিভাগীয় কমিশনার লোকমান হোসেন বাজার পরিদর্শনকালে ঈশ্বরগঞ্জ পৌর শহরে দুই মিষ্টির দোকানে পলিথিন দেখেন। এ সময় ভ্রাম্যমাণ আদালতের নির্বাহী ম্যাজিস্ট্রেট উপজেলা নির্বাহী কর্মকর্তা উম্মে রুমানা তুয়া ব্যবসায়ী সোহেল রানাকে ৩০ হাজার ও জীবন মিয়াকে ২০ হাজার টাকা জরিমানা করেন।    



91791,107608
বদলগাছীতে অজ্ঞাত ব্যক্তির লাশ উদ্ধার
অন্যান্য
প্রকাশ : ২২ নভেম্বর ২০১৯, ০০:০০
নওগাঁর বদলগাছী উপজেলা স্বাস্থ্য কমপ্লেক্স থেকে অজ্ঞাত এক ব্যক্তির লাশ উদ্ধার করেছে পুলিশ। চিকিত্সাধীন অবস্থায় বুধবার রাত ১২টার দিকে ঐ ব্যক্তি মারা যান। জানা গেছে, রাস্তার ধারে অজ্ঞান অবস্থায় পড়ে থাকতে দেখে হাসপাতালে ভর্তি করা হয়। বালুভরা ইউপি চেয়ারম্যান শেখ মো. আয়েনউদ্দীন বলেন, হাসপাতালে ভর্তির পর অনেক চেষ্টা করেও তার পরিচয় পাওয়া যায়নি। বদলগাছী উপজেলা স্বাস্থ্য ও পরিবার পরিকল্পনা কর্মকর্তা কানিজ ফারহানা জানান, বিধি মোতাবেক লাশ থানায় হস্তান্তর করা হয়েছে। বদলগাছী থানার অফিসার ইনচার্জ চৌধুরী জোবায়ের আহম্মেদ বলেন, হাসপাতাল থেকে অজ্ঞাত ব্যক্তির লাশটি উদ্ধার করা হয়েছে। ময়নাতদন্তের জন্য লাশ পাঠানোর প্রস্তুতি চলছে।    



91792,107609
রাজশাহীতে আয়কর মেলায় আদায় ১৮ কোটি ছয় লাখ টাকা
অন্যান্য
প্রকাশ : ২২ নভেম্বর ২০১৯, ০০:০০
রাজশাহীতে আয়কর মেলায় ১৮ কোটি ৬ লাখ ৭০ হাজার ৩৫০ টাকা রাজস্ব আদায় হয়েছে। রাজশাহী কর অঞ্চল সূত্রে জানা গেছে, গত এক সপ্তাহে মেলায় সেবাগ্রহীতার সংখ্যা ছিল ১০ লাখ ৫ হাজার ২৯১ জন। রিটার্ন জমা পড়েছে ৩৪ হাজার ১৫৪টি। নতুন ই-টিআইএন রেজিস্ট্রেশন নিয়েছেন ২ হাজার ৯০৪ জন।     



91793,107610
দামুড়হুদায় মাঠ থেকে দুইটি তাজা বোমা উদ্ধার
অন্যান্য
প্রকাশ : ২২ নভেম্বর ২০১৯, ০০:০০
দামুড়হুদা মডেল থানা পুলিশ বৃহস্পতিবার দুপুরে স্থানীয় গোবিন্দহুদা মাঠ থেকে দুইটি তাজা বোমা উদ্ধার করেছে। মডেল থানার এসআই তপন কুমার নন্দী জানান, গ্রামের লোকজন মাঠে কৃষিকাজ করতে গিয়ে বোমা দুটি দেখে থানায় খবর দেয়। পরে বোমা দুইটি উদ্ধার করে থানায় আনা হয়। এ বিষয় একটি সাধারণ ডায়ারি করা হয়েছে।  



91794,107611
গুজব ছড়িয়ে উন্নয়নে বাধা সৃষ্টি করতে পারবে না
অন্যান্য
প্রকাশ : ২২ নভেম্বর ২০১৯, ০০:০০
পরিকল্পনামন্ত্রী এম এ মান্নান বলেছেন, একটি কুচক্রী মহল দেশের উন্নয়ন বাধাগ্রস্ত করার উদ্দেশ্যে বিভিন্ন সময় গুজব ছড়িয়ে বেড়ায়। তারা চায় না এ দেশ উন্নয়নের পথে এগিয়ে যাক। গুজব ছড়িয়ে কোনো মহল বা গোষ্ঠী সরকারের উন্নয়নে বাধা সৃষ্টি করতে পারবে না। দেশ এখন উন্নয়নের পথে এগিয়ে যাচ্ছে। শিগিগরই কুশিয়ার সেতুসহ রাস্তাঘাট, শিক্ষাপ্রতিষ্ঠানের সব কাজ সম্পন্ন হবে। পরিকল্পনামন্ত্রী গতকাল বৃহস্পতিবার বিকাল ৩টায় জগন্নাথপুর উপজেলার নয়া বন্দর দ্বিমুখী উচ্চ বিদ্যালয় অ্যান্ড কলেজ কর্তৃক আয়োজিত তাকে দেওয়া সংবর্ধনা অনুষ্ঠানে উপরিউক্ত কথাগুলো বলেন।কলেজ গভর্নিং বডির সভাপতি আবদুস সাত্তারের সভাপতিত্বে ও উপজেলা যুবলীগ নেতা আলা উদ্দিনের পরিচালনায় বক্তব্য রাখেন আওয়ামী লীগের নেতা সিদ্দিক আহমদ, ইউএনও মাহফুজুল আলম মাসুম, উপজেলা আওয়ামী লীগের সভাপতি আকমল হোসেন, সাধারণ সম্পাদক রেজাউল করিম রিজু, আশারকান্দি ইউপি চেয়ারম্যান শাহ্ আবু ঈমানী, অধ্যক্ষ মতিউর রহমান। 



91795,107612
রামগঞ্জে বিভিন্ন দাবিতে মানববন্ধন
অন্যান্য
প্রকাশ : ২২ নভেম্বর ২০১৯, ০০:০০
লক্ষ্মীপুরের রামগঞ্জ উপজেলার চণ্ডীপুরে সিএনজি চাপায় দি মডার্ন কিন্ডারগার্টেন স্কুলের ছাত্রী নিহত হওয়ায় চালক আবদুল মান্নানের বিচারের দাবি এবং ইটভৃাটা ও বালু ব্যবসায়ীদের অবৈধ ট্র্যাক, টলি, ট্রাক্টর, ডাম্পার এবং লাইসেন্সবিহীন সিএজি চলাচল বন্ধের দাবিতে মানববন্ধন ও বিক্ষোভ মিছিল করা হয়। গতকাল বৃহস্পতিবার দুপুরে সম্মিলিত চণ্ডীপুর ইউনিয়বাসীর আয়োজনে চাঙ্গিরগাঁও বাজার থেকে কালা পাটোয়ারী বাড়ি পর্যন্ত সড়ক জুড়ে মানববন্ধন করে।  উল্লেখ্য, ২০ নভেম্বর দুপুরে চাঙ্গিরগাঁও দি মডার্ন কিন্ডারগার্টেন স্কুলের শিশু শ্রেণির ছাত্রী মাইসা আক্তার (৭) সিএনজি চাপায় নিহত হয়।



91796,107613
কুমিল্লায় হোটেলসহ আট প্রতিষ্ঠানকে জরিমানা
অন্যান্য
প্রকাশ : ২২ নভেম্বর ২০১৯, ০০:০০
কুমিল্লার বরুড়া উপজেলা সদরের বাজারের আট প্রতিষ্ঠানকে মোট ৫৭ হাজার টাকা জরিমানা করা হয়েছে।জাতীয় ভোক্তা অধিকার সংরক্ষণ অধিদপ্তর কুমিল্লা জেলা কার্যালয়ের সহকারী পরিচালক মো. আছাদুল ইসলামের নেতৃত্বে বৃহস্পতিবার দুপুরে এ অভিযান পরিচালিত হয়। সহকারী পরিচালক মো. আছাদুল ইসলাম জানান, দোকানে বেশি দামে পেঁয়াজ বিক্রি, মেয়াদোত্তীর্ণ কীটনাশক বিক্রি, অপরিচ্ছন্ন পরিবেশে খাবার প্রস্তুত ও মূল্য তালিকা না থাকা, অননুমোদিত খাবার বিক্রির দায়ে সুপার স্টার হোটেলসহ আট প্রতিষ্ঠানকে ৫৭ হাজার টাকা জরিমানা করা হয়েছে। 



91797,107614
হবিগঞ্জে মাদক ব্যবসায়ীর কারাদণ্ড
অন্যান্য
প্রকাশ : ২২ নভেম্বর ২০১৯, ০০:০০
হবিগঞ্জ শহরতলী থেকে নুর আলম নামের এক মাদক ব্যবসায়ীকে তিন মাসের কারাদণ্ড দিয়েছে ভ্রাম্যমাণ আদালত। বুধবার সন্ধ্যায় ধুলিয়াখাল বাইপাস রোড এলাকা থেকে গোপন সংবাদের ভিত্তিতে অভিযান চালিয়ে তাকে আটক করা হয়। নুর আলম হবিগঞ্জ সদর উপজেলার বড়ো বহুলা গ্রামের কালাই মিয়ার ছেলে।জেলা মাদকদ্রব্য নিয়ন্ত্রণ অধিদপ্তরের পরিদর্শক মিজানুর রহমান জানান, নুর আলম একজন চিহ্নিত মাদক ব্যবসায়ী। তাকে ৫০০ গ্রাম গাঁজাসহ আটক করা হয়। পরে তাকে ভ্রাম্যমাণ আদালতের নির্বাহী ম্যাজিস্ট্রেট নাদির হোসেন শামীমের আদালতে হাজির করা হলে তাকে তিন মাসের কারাদণ্ড দেওয়া হয়। 



91798,107615
সেনবাগে বিদ্যুত্স্পৃষ্টে জেলের মৃত্যু
অন্যান্য
প্রকাশ : ২২ নভেম্বর ২০১৯, ০০:০০
সেনবাগ উপজেলার বসন্তপুর গ্রামে ধানখেতে বিদ্যুতের তারে জড়িয়ে মো. দুলাল হোসেন নামের এক জেলের মৃত্যু হয়েছে। বুধবার রাতে উপজেলার ছাতারপাইয়া ইউনিয়নের বসন্তপুর গ্রামে একটি ধানখেতে এ ঘটনা ঘটে। নিহত দুলাল ঐ গ্রামের হোরবান আলীর ছেলে। সেনবাগ থানার ওসি মিজানুর রহমান জানান, খবর পেয়ে পুলিশ গিয়ে লাশ উদ্ধার করে। এ ঘটনায় থানায় অপমৃত্যু মামলা হয়েছে। ময়নাতদন্তের রিপোর্ট পেলে প্রয়োজনীয় ব্যবস্থা গ্রহণ করা হবে। 



91799,107616
টেকনাফে চার দোকানকে জরিমানা
অন্যান্য
প্রকাশ : ২২ নভেম্বর ২০১৯, ০০:০০
কক্সবাজারের টেকনাফে ভ্রাম্যমাণ আদালত অভিযান চালিয়ে মিষ্টিবনসহ চারটি ব্যবসায়ী প্রতিষ্ঠান হতে ১ লাখ টাকা আর্থিক জরিমানা আদায় করেছে ।বৃহস্পতিবার সকালে উপজেলা নির্বাহী অফিসার মোহাম্মদ সাইফুল ইসলাম, নির্বাহী ম্যাজিস্ট্রেট ও সহকারী কমিশনার (ভূমি) আবুল মনসুরের নেতৃত্বে ভ্রাম্যমাণ আদালত অভিযান চালিয়ে হ্নীলা বাসস্টেশনস্থ মাদ্রাসা মার্কেটের ইদ্রিসের মালিকানাধীন মিষ্টিবনকে ১০ হাজার টাকা, মৌলভী বাজারের ছৈয়দ নূরের মালিকানাধীন রড সিমেন্টের দোকানকে ১৫ হাজার, বেলালের মালিকানাধীন মা-বাবার দোয়া ওয়ার্কসপকে ২৫ হাজার টাকা ও রড সিমেন্টের দোকানদার বেলাল উদ্দিনকে ৫০ হাজার টাকা জরিমানা করা হয়।উপজেলা নির্বাহী অফিসার মোহাম্মদ সাইফুল ইসলাম এবং সহকারী কমিশনার (ভূমি) মো. আবুল মনসুর জানান, জনস্বাস্থ্য রক্ষা এবং বাজার নিয়ন্ত্রণে উপজেলা বাজার মনিটরিং কমিটির মাধ্যমে এই অভিযান অব্যাহত থাকবে।   



91800,107617
রাঙ্গামাটিতে অগ্নিকাণ্ডে ছয় ঘর ভস্মীভূত
অন্যান্য
প্রকাশ : ২২ নভেম্বর ২০১৯, ০০:০০
রাঙ্গামাটি শহরের রিজার্ভ বাজার পুলিশ সুপার কার্যালয় সংলগ্ন বস্তির ছয়টি কাঁচাঘর ও দোকান আগুনে পুড়ে গেছে । বৃহস্পতিবার সকাল সাড়ে ১০টার দিকে বাবুল সওদাগরের ভাড়া বাসার রান্নার চুলা থেকে এই অগ্নিকাণ্ডের সূত্রপাত হয়। খবর পেয়ে রাঙ্গামাটি ফায়ার সার্ভিসের একটি ইউনিট ঘন্টাব্যাপী চেষ্টা চালিয়ে আগুন নিয়ন্ত্রণে আনতে সক্ষম হয়।রাঙ্গামাটি জেলা প্রশাসক একেএম মামুনুর রশিদ ও পৌর মেয়র আকবর হোসেন চৌধুরী ঘটনাস্থল পরিদর্শন করে ক্ষতিগ্রস্তদের সহায়তার আশ্বাস দিয়েছেন। 



91801,107618
ব্রাহ্মণবাড়িয়ায় শিক্ষিকার মৃত্যুর ঘটনায় শাস্তির দাবিতে স্মারকলিপি
অন্যান্য
প্রকাশ : ২২ নভেম্বর ২০১৯, ০০:০০
ব্রাহ্মণবাড়িয়ায় শহরের খ্রীস্টিয়ান মেমোরিয়াল হাসপাতালে সহকারী শিক্ষক নওশিন আহমেদ দিয়ার (২৯) মৃত্যুর ঘটনায় মামলার আসামিদের শাস্তির দাবিতে স্মারকলিপি দেওয়া হয়েছে।গতকাল বৃহস্পতিবার সকালে নওশিন আহমেদের স্কুল ক্রিসেন্ট কিন্ডার গার্টেন ও তার পরিবারের পক্ষ থেকে জেলা প্রশাসক হায়াত উদ দৌলা খানের হাতে এ স্মারকলিপি তুলে দেওয়া হয়। স্মারকলিপিতে ক্রিসেন্ট কিন্ডার গার্টেন ও সূর্যমুখী কিন্ডার গার্টেনের শিক্ষক-শিক্ষিকাসহ বিপুলসংখ্যক অভিভাবকের স্বাক্ষর রয়েছে।উল্লেখ্য, মৃত দিয়ার বাবা শিহাব আহমেদ গেন্দু মিয়া গত ১৩ নভেম্বর ব্রাহ্মণবাড়িয়ার অতিরিক্ত চিফ জুডিশিয়াল ম্যাজিস্ট্রেট আদালতে মামলা দায়ের করেন। 



91802,107619
শায়েস্তাগঞ্জে পানিতে ডুবে শিশুর মৃত্যু
অন্যান্য
প্রকাশ : ২২ নভেম্বর ২০১৯, ০০:০০
শায়েস্তাগঞ্জে বুধবার বিকালে পুকুরের পানিতে ডুবে এক শিশুর মৃত্যু হয়েছে। নিহতের নাম রিহাত আহমেদ (৬)। উপজেলার লাদিয়া গ্রামের জালাল মিয়ার ছেলে রিহাত আহমেদ খেলার সাথিদের নিয়ে পুকুরপাড়ে খেলতে যায়। এক পর্যায়ে সবার অগোচরে বাড়ির পাশের পুকুরে পড়ে যায়। হবিগঞ্জ সদর হাসপাতালে নিলে কর্তব্যরত চিকিত্সক তাকে মৃত ঘোষণা করেন।  



91803,107620
চট্টগ্রামে কলেজছাত্র খুনের মামলায় দুই আসামি কারাগারে
অন্যান্য
প্রকাশ : ২২ নভেম্বর ২০১৯, ০০:০০
চট্টগ্রামে কলেজছাত্র খুনের মামলায় জামিন নামঞ্জুর করে দুই আসামিকে কারাগারে পাঠিয়েছে আদালত। আসামিরা হলেন আনিসুর রহমান ও মো. মামুন। তারা জাকির হোসেন সানি হত্যা মামলার এজাহারভুক্ত আসামি। গতকাল বৃহস্পতিবার মুখ্য মহানগর হাকিম মো. ওসমান গণির আদালত তাদের কারাগারে পাঠানোর আদেশ দেন।আদালত সূত্র জানায়, জাকির হোসেন সানি হত্যা মামলার এজাহারভুক্ত আসামি আনিসুর রহমান ও মামুন হাইকোর্ট থেকে জামিনে ছিলেন। জামিনের মেয়াদ শেষ হলে গতকাল তারা আদালতে আত্মসমর্পণ করে জামিনের আবেদন করেন। আবেদন নামঞ্জুর করে আদালত তাদের কারাগারে পাঠানোর আদেশ দেয়।উল্লেখ্য, গত ২৬ আগস্ট এম ই এস কলেজের সামনে ছুরিকাঘাতে খুন হন জাকির হোসেন সানি। এ ঘটনায় সানির বড়ো বোন মাহমুদা আক্তার বাদী হয়ে সাত জনের নাম উল্লেখ করে অজ্ঞাতনামা ১২-১৫ জনকে আসামি করে খুলশী থানায় মামলা দায়ের করেন।



91804,107621
সংবাদ সংক্ষেপ
অন্যান্য
প্রকাশ : ২২ নভেম্বর ২০১৯, ০০:০০
গৌরনদী পৌর আওয়ামী লীগের ত্রিবার্ষিক সম্মেলন গৌরনদী (বরিশাল) সংবাদদাতা গৌরনদী পৌরসভার ৭, ৮ ও ৯ নম্বর ওয়ার্ড আওয়ামী লীগের ত্রিবার্ষিক সম্মেলন অনুষ্ঠিত হয়েছে। বুধবার গৌরনদী পৌরসভার আশোকাঠি মোল্লাবাড়ি সরকারি প্রাথমিক বিদ্যালয় মাঠে ৭ নম্বর ওয়ার্ড আওয়ামী লীগের সভাপতি মিলন ফকিরের সভাপতিত্বে অনুষ্ঠিত সম্মেলনে প্রধান অতিথি ছিলেন উপজেলা আওয়ামী লীগের সহসভাপতি ও উপজেলা চেয়ারম্যান সৈয়দা মনিরুন নাহার মেরী।মুজিববর্ষ উদ্যাপনের প্রস্তুতি সভামেলান্দহ (জামালপুর) সংবাদদাতা মেলান্দহে মুজিববর্ষ উদ্যাপন উপলক্ষ্যে বৃহস্পতিবার এক প্রস্তুতি সভা বানিপাকুরিয়ায় অনুষ্ঠিত হয়। এশিয়া ছিন্নমূল মানবাধিকার বাস্তবায়ন ফাউন্ডেশন মেলান্দহ শাখা আয়োজিত প্রস্তুতি সভায় সভাপতিত্ব করেন মুক্তিযোদ্ধা আবুল হোসেন। প্রধান অতিথির বক্তব্য রাখেন এশিয়া ছিন্নমূল মানবাধিকার বাস্তবায়ন ফাউন্ডেশনের চেয়ারম্যান ও মুজিববর্ষ উদ্যাপন কেন্দ্রীয় কমিটির আহ্বায়ক মো. দুলাল মিয়া। সভায় মুক্তিযোদ্ধা আবুল হোসেনকে আহ্বায়ক করে তিন সদস্যের মুজিববর্ষ উদ্যাপন কমিটি গঠন করা হয়।গজারিয়ায় আওয়ামী লীগের বিক্ষোভ মিছিল-প্রতিবাদগজারিয়া (মুন্সীগঞ্জ) সংবাদদাতা ‘অনুপ্রবেশকারীর আস্তানা, গজারিয়ায় থাকবে না’ এই স্লোগান সামনে রেখে মুন্সীগঞ্জের গজারিয়া উপজেলার আটটি ইউনিয়নে আওয়ামী লীগের কমিটি দেওয়ার প্রতিবাদে বিক্ষোভ মিছিল ও সভা করেছে উপজেলা আওয়ামী লীগ ও সহযোগী অঙ্গ সংগঠন। বৃহস্পতিবার দুপুরে উপজেলার বালুয়াকান্দি বাসস্ট্যান্ডে কুতুবিয়া কনভেনশন সেন্টারের সামনে এই প্রতিবাদ সভা অনুষ্ঠিত হয়। তার আগে বালুয়াকান্দি মেঘনা ভিলেজ পার্কের সামনে থেকে একটি বিক্ষোভ মিছিল বের হয়ে ঢাকা-চট্টগ্রাম মহাসড়ক গজারিয়া অংশ প্রদক্ষিণ করে প্রতিবাদ সভাস্থলে এসে শেষ হয়। গজারিয়া ইউনিয়নের সাবেক চেয়ারম্যান ও মুন্সীগঞ্জ জেলা আওয়ামী লীগের সহসভাপতি বীর মুক্তিযোদ্ধা শফিউল্লাহ্ (শফি চেয়ারম্যান) বলেন, উপজেলা আওয়ামী লীগের সাধারণ সম্পাদক একসময় জাসদ, জাতীয় পার্টি ও বিএনপির রাজনীতি করার সময় গজারিয়ার আলোচিত শিক্ষক বিজয় বাবু হত্যা মামলা থেকে বাঁচতে আওয়ামী লীগে যোগদান করেন।মোরেলগঞ্জে তিন দিনব্যাপী বিজ্ঞান মেলা মোরেলগঞ্জ (বাগেরহাট) সংবাদদাতা মোরেলগঞ্জে ৪১তম জাতীয় বিজ্ঞান ও প্রযুক্তি সপ্তাহ এবং জাতীয় বিজ্ঞান অলিম্পিয়াডের উদ্বোধন হয়েছে বৃহস্পতিবার। উপজেলা চেয়ারম্যান অ্যাডভোকেট শাহ-ই-আলম বাচ্চু তিন দিনব্যাপী এ মেলার উদ্বোধন করেন। মোরেলগঞ্জ সরকারি উচ্চ বালিকা বিদ্যালয় মিলনায়তনে অনুষ্ঠিত বিজ্ঞান মেলায় সভাপতিত্ব করেন উপজেলা নির্বাহী কর্মকর্তা মো. কামরুজ্জামান। বিশ্ব অ্যান্টিবায়োটিক সচেতনতা সপ্তাহ পালিতনাসিরনগর (ব্রাহ্মণবাড়িয়া) সংবাদদাতা নাসিরনগরে বিশ্ব অ্যান্টিবায়োটিক সচেতনতা সপ্তাহ পালিত হয়েছে। দিবসটি উপলক্ষ্যে বৃহস্পতিবার সকালে উপজেলা স্বাস্থ্য বিভাগের উদ্যোগে উপজেলা সদরে একটি র্যালি বের হয়। র্যালি শেষে উপজেলা স্বাস্থ্য কমপ্লেক্সের কনফারেন্স কক্ষে আলোচনা সভায় উপজেলা স্বাস্থ্য ও পরিবার পরিকল্পনা কর্মকর্তা ডা. অভিজিত্ রায় সভাপতিত্ব করেন।নারীর প্রতি সহিংসতা প্রতিরোধে গণশুনানিচারঘাট (রাজশাহী) সংবাদদাতা চারঘাটে নারীর প্রতি সহিংসতা প্রতিরোধ বিষয়ে গণশুনানি অনুষ্ঠিত হয় বৃহস্পতিবার। বেসরকারি উন্নয়ন সংস্থা এসিডির আয়োজনে ও মানুষের জন্য ফাউন্ডেশনের সহযোগিতায় জেন্ডারভিত্তিক সহিংসতা প্রতিরোধ ও মোকাবিলায় এই গণশুনানি হয়। উপজেলার মেরামতপুর এরশাদ আলী উচ্চ বিদ্যালয় মাঠে এ গণশুনানি হয়। উপজেলা সোশ্যাল সাপোর্ট কমিটির আহ্বায়ক সাইফুল ইসলাম বাদশার সভাপতিত্বে অনুষ্ঠানে প্রধান অতিথি ছিলেন উপজেলা নির্বাহী কর্মকর্তা মুহাম্মদ নাজমুল হক। 



91805,107622
খেলার মাঠে মুখোমুখি হবেন মমতা-হাসিনা
জাতীয়
প্রকাশ : ২১ নভেম্বর ২০১৯, ২১:৪৫
ইডেন গার্ডেনে শুক্রবার মাঠে গড়াতে যাচ্ছে ভারত-বাংলাদেশ প্রথম দিবারাত্রির টেস্ট ম্যাচ। মেগা এই ইভেন্টে যোগ দিতে যাচ্ছেন প্রধানমন্ত্রী শেখ হাসিনা। উপস্থিত থাকবেন ওপার বাংলার মুখ্যমন্ত্রী মমতা বন্দ্যোপাধ্যায়ও। ঐতিহাসিক এ উপলক্ষেই উদ্বোধনের ফাঁকে বৈঠক হতে পারে শেখ হাসিনা ও মমতা বন্দ্যোপাধ্যায়ের।  প্রধানমন্ত্রীর কার্যালয় সূত্রের খবর অনুযায়ী, উদ্বোধনী অনুষ্ঠানে উপস্থিত থাকবেন দুই বাংলার দুই নেত্রী। কার্যালয়ের একজন কর্মকর্তা জানান, এখনও পর্যন্ত কোন আনুষ্ঠানিক বৈঠকের কর্মসূচী নেই। তবে প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের বৈঠকের সম্ভাবনা রয়েছে।  তবে সেই বৈঠককে সৌজন্য বৈঠক বলা যেতে পারে।আরও পড়ুন: সিরিয়ায় উদ্বাস্তু শিবিরে সরকারি বাহিনীর হামলায় নিহত ১৫বিষয়টি নিয়ে কোনও মন্তব্য করতে চাননি মমতার কার্যালয়ের কর্মকর্তারা। তবে তারা জানান, মুখ্যমন্ত্রী মমতা বন্দ্যোপাধ্যায়ের সঙ্গে ভাল সম্পর্ক রয়েছে প্রধানমন্ত্রী শেখ হাসিনার। তারা একে অপরকে শ্রদ্ধা করেন।ইত্তেফাক/এসএইচএম



91806,107623
হেমন্তের ফুল লতা-পারুল
অন্যান্য
প্রকাশ : ২২ নভেম্বর ২০১৯, ০০:০০
হেমন্তের এক সকালে রাস্তায় পথ চলতে থমকে দাঁড়াই। এক বাসার বারান্দার ছাদ বেগুনি রঙের ফুলে-ফুলে ভরে উঠেছে। দূর থেকে বুঝে উঠতে পারছিলাম না কী ফুল? কাজে ব্যস্ত থাকায় ঐ দিন আর গাছটির সম্বন্ধে নিশ্চিত হওয়া সম্ভব হয়নি। পরে সময় করে সেখানে যাই, ছবি তুলি এবং আবিস্কার করি—এ যে লতা-পারুল! এই ফুল ফোটার মৌসুম হিমেল হাওয়া আর শিশিরভেজা হেমন্তকাল। যদিও হেমন্তের প্রকৃতিতে ফুলের উপস্থিতি কম, তবে লতা-পারুল তার মধ্যে অন্যতম।হেমন্তের প্রকৃতিতে নজরকাড়া রূপে লতা-পারুল তার উপস্থিতি জানান দেয়। বছরের অন্যান্য সময় বিচ্ছিন্নভাবে কম ফুল ফুটতে দেখা যায়। বাংলা বহু কবিতায় লতা-পারুলের নাম এসেছে। আদি নিবাস দক্ষিণ আমেরিকা। উত্তর ও মধ্য আমেরিকাসহ ব্রাজিলে লতা-পারুল ফুলের বিস্তার রয়েছে। ফুলপ্রেমীদের ভালোবাসায় আমাদের দেশে ফুলটি চোখে পড়ে। এর পরিবার Bignoniaceae, উদ্ভিদতাত্ত্বিক নাম Mansoa alliacea। এটি অন্যান্য নামেও পরিচিত। যেমন: নীল পারুল, পারুল লতা, নীল ঘণ্টা, রসুন্ধি ইত্যাদি। গাছের পাতা কচলালে রসুনের মতো ঘ্রাণ বের হয় বলে ‘রসুন্ধি’ নামকরণ।লতা-পারুল চিরসবুজ, কাষ্ঠল, শক্ত লতা ও গুল্ম জাতীয় গাছ। এর লতা কোনো বাউনি বা বৃক্ষের গা ভর করে বেড়ে ওঠে এবং ধীরে ধীরে মাঝারি ঝোপে পরিণত হয়। পাতা যৌগিক ও আয়তাকার। রং সবুজ-মসৃণ, শিরা-উপশিরা স্পষ্ট, লম্বায় ৪ থেকে ৫ সেন্টিমিটার হয়। শীর্ষের পত্রক প্রায়ই আকর্ষীতে পরিণত হয়। শাখার অগ্রভাগে বড় থোকায় প্রচুর ফুল ফোটে। ফুলের রং বেগুনি থেকে হালকা বেগুনি। দল ফানেল আকৃতির, পাপড়ি পাঁচটি। ফুল ফোটার আগে পাপড়ির অগ্রভাগের রং গাঢ় বেগুনি ও গোড়ার দিকের রং হালকা বেগুনি থাকে। ফুটন্ত ফুল সকালে সজীব থাকে, তবে রোদ বাড়ার সঙ্গে সঙ্গে পাপড়ি কিছুটা ঝিমিয়ে পড়ে। এজন্য হালকা রোদ-ছায়া পরিবেশে লতা-পারুল ভালো জন্মে এবং ফুলের উজ্জ্বলতা অটুট থাকে। ফুল ফোটার সময়টাতে গাছে বিভিন্ন রকম পতঙ্গের আনাগোনা লক্ষ করা যায়।ফুল ফুটন্ত গাছ খুবই নজরকাড়া। রমনা পার্ক, শিশু একাডেমি, বলদা গার্ডেনসহ দেশের বিভিন্ন স্থানে লতা-পারুল চোখে পড়ে। শাখা কলমের মাধ্যমে এর বংশ বিস্তার করা যায়। শিকড় কাটিং থেকেও চারা তৈরি করা যেতে পারে।  



91807,107624
নিমন্ত্রণ
অন্যান্য
প্রকাশ : ২২ নভেম্বর ২০১৯, ০০:০০
শোনেন শোনেন বন্ধুগণ শোনেন দিয়া মন,জন্মদিনে চাই উপহার পিঁয়াজ কয়েক মণ। সোনা এবং পিঁয়াজ এখন এক পাল্লায় ওঠে,বর্তে যাব ভাগ্যে যদি কিছু পিঁয়াজ জোটে। ছোটো পিঁয়াজ বড়ো পিঁয়াজ নেই ভেদাভেদ তাতে,এক টুকরো দামি এখন সালাদ-পান্তাভাতে। জন্মদিনে খুশির কথা বলতে ইচ্ছা জাগে,ইলিশ মাছের ভাজা খেতে আস্ত পিঁয়াজ লাগে। শোনেন শোনেন বন্ধুগণ শোনেন দিয়া মন,এই পিঁয়াজের গুণের কথা করিবো বর্ণন : চুল গজাতে কার্যকরি উচ্চরক্ত চাপে,জন্মদিনের পোলাও জমে পিঁয়াজ বাবুর তাপে। কিন্তু পিঁয়াজ কোথায় পাব এই দেশে তো নেই,পালকি চড়ে ঘুরতে গেছে হয়তো প্যারিসেই। পিঁয়াজ নিয়ে নানান কথা বলছে রসিকজন,নতুন পিঁয়াজ ফিরলে ঘরে হবে উন্নয়ন। শোনেন শোনেন বন্ধুগণ শোনেন দিয়া মন,মজুতদারের ফাঁদে পা দিচ্ছে জনগণ। জন্মদিনে একটা কথা শোনেন ভাই ও বোন,পিঁয়াজ ছাড়া পোলাও খেতে রইল নিমন্ত্রণ। 



91808,107625
এই দিনে
অন্যান্য
প্রকাশ : ২২ নভেম্বর ২০১৯, ০০:০০
২২ নভেম্বর১৮৬৯: ফরাসি সাহিত্যিক আঁদ্রে জিদ-এর জন্ম১৯৬৩: মার্কিন প্রেসিডেন্ট জন এফ কেনেডি নিহত



91809,107626
উদ্ধৃতি
অন্যান্য
প্রকাশ : ২২ নভেম্বর ২০১৯, ০০:০০
নতুন আইন সঠিকভাবে কার্যকর হলে সড়ক দুর্ঘটনা কমবে। আইনে কোনো অসঙ্গতি থাকলে তা আলোচনার মাধ্যমে সমাধান বের করতে হবে।  তা না করে কোনো ক্ষতি না হওয়ার আগেই ভয় পেয়ে যে নৈরাজ্যকর পরিস্থিতির সৃষ্টি করা হচ্ছে, চারদিকে যে বিভ্রান্তি ছড়ানো হচ্ছে—তা সত্যিই দুঃখজনক এবং এই অস্থিতিশীল পরিবেশ আমরা সচেতন নাগরিক হিসেবে কেউ কামনা করি না।—ইলিয়াস কাঞ্চন    নিরাপদ সড়ক চাই (নিসচা) আন্দোলনের    প্রতিষ্ঠাতা চেয়ারম্যান(সূত্র:দৈনিক ইত্তেফাক, ২১ নভেম্বর ২০১৯) 



91810,107627
কথা চিরন্তন
অন্যান্য
প্রকাশ : ২২ নভেম্বর ২০১৯, ০০:০০
অল্প বয়সীও ঘণ্টা হিসেবে বড়ো হতে পারে, যদি সে সময় নষ্ট না করে থাকে—ফ্রান্সিস বেকন



91811,107628
রঙ্গরস
অন্যান্য
প্রকাশ : ২২ নভেম্বর ২০১৯, ০০:০০
একদিন এক পানশালায় একটা হুলো বেড়াল গিয়ে এক পেগ হুইস্কি এবং একটা আইসক্রিম অর্ডার দিয়ে সঙ্গে সঙ্গে দুটো মিশিয়ে খেয়ে নিয়ে বিল মিটিয়ে চলে গেল। পাশের টেবিলে দুই ভদ্রলোক মদ খাচ্ছিলেন। একজন সঙ্গীকে বললেন, ‘কী আশ্চর্য ব্যাপার দেখলে একটা হুলো বেড়াল এসে হুইস্কি আর আইসক্রিম খেয়ে গেল? অবাক কাণ্ড!’দ্বিতীয়জন নির্লিপ্তভাবে জবাব দিলেন, ‘এতে অবাক হবার কী আছে? আমি নিজেও আইসক্রিম দিয়ে হুইস্কি খেতে খুব ভালোবাসি। তুমিও খেয়ে দেখ ভালো লাগবে।  এক মদের পার্টিতে এক লোক দু পেগ খেয়েই বলল, ‘গুডবাই গুডবাই’।তখন অন্য সবাই বলল, এখনো পার্টি জমলই না আর আপনি এখনই চলে যাচ্ছেন?—না আসলে এখনই যাচ্ছি না, কিন্তু যখন সত্যিকারের চলে যাব তখন তো আর গুডবাই বলার অবস্থা থাকবে না তাই... 



91812,107629
টুম্পার জন্য শোকগাথা
অন্যান্য
প্রকাশ : ২২ নভেম্বর ২০১৯, ০০:০০
অপরূপ সর্পিলাকার সন্ধ্যা নদীতে গত বুধবার সলিলসমাধি ঘটিয়াছে ১০ বত্সরের একটি তাজা প্রাণের। প্রাথমিক শিক্ষা সমাপনী পরীক্ষার্থী টুম্পা আক্তার ঘটনার দিন দুপুর দেড়টার দিকে সন্ধ্যা নদীতে যাত্রী পারাপারের সময় যন্ত্রচালিত খেয়া নৌকা ডুবিয়া নিখোঁজ হয়। ঘটনার প্রায় ছয় ঘণ্টা পর সন্ধ্যা ৭টার দিকে টুম্পার লাশ উদ্ধার করে স্থানীয় ডুবুরিরা। পিরোজপুরের কাউখালী উপজেলার পূর্ব আমরাজুড়ি ফেরিঘাটের পন্টুনে ঘটে এই নৌকাডুবির ঘটনা।অত্যন্ত মর্মান্তিক এই দুর্ঘটনা। একটি বালিকা তাহার পড়ালেখার টানেই বিপজ্জনক সন্ধ্যা নদী পাড়ি দিতে উঠিয়া পড়িয়াছিল একটি যন্ত্রচালিত খেয়া নৌকায়। ঐ নৌকায় তখন পাঁচটি মোটরসাইকেলসহ ২৫/৩০ জন যাত্রী হুড়াহুড়ি করিয়া উঠিতে উদ্যত হয়। আর তাহাতেই ঘাটে নোঙররত অবস্থায় নৌকাটি ডুবিয়া যায় অকস্মাত্। ইহাতে নারী, শিশু, ছাত্রছাত্রীরা সাঁতরাইয়া তীরে উঠিতে পারিলেও অভাগা টুম্পা নিখোঁজ হইয়া যায় পানির তলায়। টুম্পার সহপাঠী পিইসি পরীক্ষার্থীরা জানাইয়াছে, টুম্পা আশোয়া সরকারি প্রাথমিক বিদ্যালয়ের ছাত্রী ছিল। ঐ বিদ্যালয়ের পরীক্ষার্থীদের প্রাথমিক শিক্ষা সমাপনীর পরীক্ষাকেন্দ্র পড়িয়াছে উক্ত উপজেলার কুমিয়ান সরকারি প্রাথমিক বিদ্যালয়ে। দুর্ভাগ্যজনকভাবে কুমিয়ান বিদ্যালয়ে যাইতে আশোয়া বিদ্যালয়ের পরীক্ষার্থীদের প্রতিদিন ট্রলারে করিয়া সন্ধ্যা নদী পারাপার হইতে হয়। দুর্ঘটনার দিন পরীক্ষা শেষ করিয়া ট্রলারে করিয়া বাড়ি ফিরিতেছিল টুম্পা ও তাহার অন্য সহপাঠীরা। আর নৌকাটি নোঙর করা অবস্থাতেই দড়ি ছিঁড়িয়া উলটাইয়া যায় যাত্রীদের হুড়োহুড়িতে। ঘটনার বিস্তারিত বিবরণে ইহা স্পষ্টতই অনুধাবন করা যায় যে, এমন একটি যন্ত্রচালিত খেয়া নৌকায় কোমলমতি শিশুদের নিজ দায়িত্বে সন্ধ্যা নদীর মতো নদী পাড়ি দেওয়াটাই ব্যবস্থাটাকেই ‘হঠকারী’ বলা যায়। আমাদের আরো একটি জিজ্ঞাসা হইল, প্রাথমিক সমাপনীর পরীক্ষার্থীদের পরীক্ষাকেন্দ্র কেন এমন একটি জায়গা দিতে হইবে যেইখানে যাইতে তাহাদের পাড়ি দিতে হইবে বিপত্সংকুল পথ? ঐ পরীক্ষার্থীদের পরীক্ষাকেন্দ্র কি তাহাদের বিদ্যালয়ের নিকটস্থ কোথায় নির্ধারণ করা যাইত না? এই সকল বিষয়ে প্রাথমিক শিক্ষা নীতিনির্ধারকরা কেন বাস্তবতা অনুধাবন করিতে পারিবেন না? তাহারা কি এই দেশের মানুষ নহেন? এই দেশের বৈচিত্র্যময় মানচিত্র কি তাহাদের অজানা, অচেনা? তাহারা কি ভুলিয়া গিয়াছেন যে, দেশ জুড়িয়া যেই লক্ষ লক্ষ দশ-এগারো বত্সর বয়সি বালক-বালিকারা পিইসি পরীক্ষা দিতেছে, সেই সকল শিশু-শিক্ষার্থীদের বৃহত্ একটি অংশকে স্কুলে যাইতে হয় ‘নিজ দায়িত্বে’?টুম্পা নামের অভাগা মেয়েটি যেহেতু আমরাজুড়ি ফেরিঘাটের পন্টুনের নিকট হইতে খেয়া নৌকায় উঠিয়াছিল, সেহেতু ঐ ফেরিঘাটের ফেরি দিয়াই তাহারা নিরাপদে নদী পাড়ি দিতে পারিত। কিন্তু পরিবহন অবরোধ বা গাড়ি স্বল্পতা কিংবা অন্য যে কোনো কারণেই হোক ফেরির সার্ভিস টুম্পা গ্রহণ করিতে পারে নাই। ইহাও অত্যন্ত দুঃখজনক। এইসকল ফেরি ইজারা দেওয়ার সময় এই শর্ত জুড়িয়া দেওয়া প্রয়োজন যে, কোনো অবস্থাতেই ফেরি সার্ভিসের বিঘ্ন ঘটানো যাইবে না। মনে রাখিতে হইবে যে, ফেরি সার্ভিস কোনো সাধারণ ব্যবসা নহে, ইহা সেবামূলক ব্যবসা। এই ক্ষেত্রে এত দায়িত্বজ্ঞানহীন হইবার কোনো সুযোগ নাই। টুম্পার সলিলসমাধিতে আমরা ব্যথিত, শোকাহত। তাহার আত্মার শান্তি কামনা করিতেছি।   



91813,107630
ব্রিটেনে নির্বাচন :জনসন বনাম করবিন
অন্যান্য
প্রকাশ : ২২ নভেম্বর ২০১৯, ০০:০০
ব্রিটেনে নির্বাচনের সপ্তাহ তিনেক বাকি থাকিতে প্রধান দুই প্রার্থী, প্রধানমন্ত্রী ও ক্ষমতাসীন পার্টির নেতা বরিস জনসন এবং বিরোধী দল লেবার পার্টির নেতা জেরেমি করবিনের মধ্যে প্রথম দফা টেলিভিশন বিতর্ক অনুষ্ঠিত হইয়াছে গত মঙ্গলবার। আইটিভি আয়োজিত এই বিতর্কে শেষ বিচারে এই দুই জনের কেহ জয়ী বা পরাজিত হইয়াছেন বলিয়া মনে করিতেছেন না অনেক বিশ্লেষক।বিতর্কে জনসন কেবল ব্রেক্সিট প্রসঙ্গটিকেই আলোচ্য হিসেবে রাখিতে সচেষ্ট ছিলেন। যেইভাবেই হউক না কেন, ব্রেক্সিট সম্পন্ন করিবার জন্য তিনিই যে একমাত্র সক্ষম রাজনীতিক তাহাই পুরো ব্রিটেন জুড়িয়া প্রমাণে সচেষ্ট ছিলেন জনসন। পক্ষান্তরে কেবল ব্রেক্সিট নহে, অন্য কয়েকটি অভ্যন্তরীণ প্রসঙ্গকেও গুরুত্বপূর্ণ প্রমাণের চেষ্টা করিয়াছেন করবিন। বিশেষ করিয়া ব্রিটেনের জাতীয় গর্ব ন্যাশনাল হেলথ সার্ভিস (এনএইচএস) লইয়া  কনজারভেটিভদের নানা প্রকার ঘোরপ্যাঁচের সমালোচনা করেন তিনি। উল্লেখ্য, এনএইচএসের কিছু কিছু সেবা আমেরিকান কিছু প্রাইভেট কোম্পানির নিকট ছাড়িয়া দেওয়ার ব্যাপারে কনজারভেটিভদের মধ্যে চিন্তাভাবনা চলিতেছে বলিয়া খবর ছড়াইয়াছে। লেবার পার্টি এই ধরনের যে কোনো উদ্যোগের তীব্র বিরোধী। জনগণের মধ্যেও এনএইচএস বেসরকারিকরণের কোনো খবর তীব্র প্রতিক্রিয়া সৃষ্টি করিবে বলিয়াও মনে করা হয়। ব্রেক্সিট লইয়া তীব্র জাতীয়তাবাদী জোয়ার সৃষ্টি করিয়া নির্বাচন পাড়ি দিতে চাহিতেছেন জনসন। এমতাবস্থায় এনএইচএসের মতো প্রসঙ্গ সামনে আনিয়া কূল রক্ষা করিতে চাহিতেছেন করবিন। এনএইচএসের বাহিরে জলবায়ু, ক্ষমতা ও সম্পদের বণ্টনের মতো প্রসঙ্গগুলিও সামনে আনিতে চাহিতেছেন করবিন। উল্লেখ্য, সাম্প্রতিক জনমতসমূহের সকলগুলিতেই লেবার অপেক্ষা কনজারভেটিভ এবং করবিন অপেক্ষা জনসন কিছুটা আগাইয়া রহিয়াছে। সামনের সপ্তাহগুলিতে পরিস্থিতি কতটা পালটাইবে অথবা আদৌ পালটাইবে কি না, তাহা এখন অবধি স্পষ্ট নহে।বস্তুত, জনসন ও করবিন হইতেছেন সম্পূর্ণ দুই ধরনের ব্যক্তিত্ব। এই কারণে তাহাদের নেতৃত্বের ধরনও সম্পূর্ণ ভিন্ন। করবিন রাজনীতিতে বস্তুনিষ্ঠতাকে সর্বাপেক্ষা গুরুত্বপূর্ণ মনে করেন। পক্ষান্তরে, জনসনের অনেক বক্তব্যের সত্যতা ও বস্তুনিষ্ঠতা লইয়া তাহার দলের অনেকের মধ্যেই প্রশ্ন আছে। তিনি ব্রিটিশ অভিজাততন্ত্রের সাক্ষাত্ প্রতিনিধি এবং ব্রিটিশ স্বাতন্ত্র্যের গৌরব দেখাইয়া ব্রেক্সিটে আগ্রহী। এইদিকে, করবিন সর্বাপেক্ষা অস্বস্তিতে আছেন ব্রেক্সিট লইয়া। তাহার দল জনমত মাথায় রাখিয়া ব্রেক্সিটের কথা বলিলেও কনজারভেটিভরা ব্রেক্সিট প্রসঙ্গে দোদুল্যতার জন্য লেবারকে ভীষণভাবে কোণঠাসা করিয়া ফেলিতেছে। বস্তুত পরিস্থিতির চাপে ব্রেক্সিটের কথা বলিলেও, লেবার পার্টি আদতে একটি ইউরোপপন্থি দল। এই টানাপোড়েনের কারণে লেবার শেষাবধি এইবারের নির্বাচনে ধরাশায়ী হইয়া পড়ে কি না, তাহা লইয়া দুর্ভাবনা করিতেছেন লেবারপন্থি অনেক বিশ্লেষক। গত কয়েক বত্সরে উগ্র জাতীয়তাবাদীরা ইউরোপের অন্য অনেক দেশের ন্যায় ব্রিটেনেও যেইভাবে শক্তি সঞ্চয় করিয়াছে তাহাতে এই দুর্ভাবনাকে অমূলক বলিয়া মনে হয় না। 



91814,107631
আয়কর :সরল মানুষের সহজ প্রশ্ন
অন্যান্য
প্রকাশ : ২২ নভেম্বর ২০১৯, ০০:০০
২০১৮-১৯ অর্থবছর শেষ হয়েছে গত জুনে। জুলাই মাসের ১ তারিখ থেকে শুরু হয়েছে নতুন অর্থবছর ২০১৯-২০। পূর্ববর্তী অর্থবছরে যাদের বার্ষিক আয় ২ লাখ ২০ হাজার টাকা বা তদূর্ধ্ব ছিল তাদেরকেই ‘আয়কর’ দিতে হবে। ঐ বছরের কর দিতে হবে বর্তমান অর্থবছরে। আগের বছরের নাম অর্থবছর (ইনকাম ইয়ার)। আর ২০১৯-২০ অর্থবছরের সরকারি নাম ‘করবছর’ (অ্যাসেসমেন্ট ইয়ার)। এই ‘অ্যাসেসমেন্ট’ কে করবে? করবে জাতীয় রাজস্ব বোর্ডের আয়কর বিভাগ। সেই হিসাবেরই কাজ চলল সারাদেশে। অনুষ্ঠিত হলো করমেলা, ঢাকায় বড়ো করে। আর দেশের বিভাগীয়, জেলা ও উপজেলা শহরে করমেলা হয়েছে যথাযোগ্য প্রস্তুতির মধ্যে। এই করমেলা শুরু ২০১০ সালে বর্তমান সরকারের পূর্ববর্তী মেয়াদে। যখন করমেলার আয়োজন হয় তখন অনেকেই এই মেলার ভবিষ্যত্ সম্পর্কে ছিলেন সন্দিহান। শত হোক, পকেটের টাকা কে যায় সরকারকে দিতে। কষ্টের টাকা, রোজগারের টাকা। তার ১০ শতাংশ, ২০-২৫-৩০ শতাংশ টাকা কে যায় সরকারকে দিতে। তাছাড়া সমস্যা আছে অন্যত্র। একবার সরকারের খাতায় নাম তুললে আর রেহাই নেই। সারাজীবন পোহাতে হবে এর ধকল। কোনো সময়ে বাত্সরিক আয় নির্দিষ্ট সরকারি সীমার মধ্যে না পড়লেও ‘শূন্য রিটার্ন’ জমা দিয়ে বলতে হবে—গেল বছর কোনো আয় ছিল না। শুধু আয়-ব্যয় নয়, সরকারকে প্রতিবছর জানাতে হয় কত টাকার সম্পদ ছিল। সম্পদ যদি বাড়ে তাহলে তা কীভাবে বাড়ল তার পাইপাই হিসাব দিতে হয়। আয়ের উত্স কী, তার সাক্ষ্য-প্রমাণ কী তা দাখিল করতে হয়। কর বিভাগের মনমতো না হলে তারা এর ব্যাখ্যা চাইতে পারে। এবং এই হিসাব দেওয়ার জন্য আগে তিন মাস মাফ পাওয়া যেত—সেপ্টেম্বর পর্যন্ত। এখন পূর্ববর্তী আয় বছরের আয়ের ওপর কর দিতে হয় পূর্ববর্তী অর্থ বছরের পাঁচ মাসের মধ্যে—তাই ৩০ নভেম্বর হচ্ছে ‘কাটঅফ’ ডেট। এই উপলক্ষ্যেই আয়কর বিভাগের সপ্তাহব্যাপী মেলা।মেলা এখন উত্সবে রূপান্তরিত হয়েছে। মেলার সময় আমি বেইলি রোড দিয়ে যাচ্ছিলাম রমনা পার্কের দিকে হাঁটতে। দেখি একটু পরপর হাতে করমেলা-২০১৯-এর ছাপমারা ব্যাগসমেত করদাতা। এরা নতুন না পুরোনো করদাতা তা বোঝার উপায় নেই; কিন্তু ব্যাপারটি আমার কাছে অভিনব মনে হয়েছে। মানুষ আনন্দের সঙ্গে করমেলায় যাচ্ছে হাজারে হাজারে করসেবা নিচ্ছে, রিটার্ন পূরণ করছে, টাকা জমা দিচ্ছে, হিসাব করছে। ব্যাপক উত্সাহ-উদ্দীপনার মধ্যে। বেইলি রোডের অফিসার্স ক্লাবের সামনের রাস্তায় ‘ট্রাফিক জ্যাম’। গাড়ি আর গাড়ি, মোটরসাইকেল আর মোটরসাইকেল। ‘গরিবের’ বন্ধু রিকশা তো আছেই। মেলা প্রাঙ্গণে তিলধারণের জায়গা নেই। পরে দৈনিক ইত্তেফাকের এক স্টোরি থেকে জানলাম অনেক তথ্য। সাত দিন মেলার মধ্যে ছয় দিনের খবরটি ছেপেছে দৈনিক ইত্তেফাক। এতে দেখা যাচ্ছে—ছয় দিনে ৫ লাখ ৩৯ হাজার ৯১০ করদাতা তাদের ‘কর রিটার্ন’ জমা দিয়েছেন। আয়কর আদায় হয়েছে ২ হাজার ১৬ কোটি টাকা। নতুন ‘ই-টিআইএন’ নিয়েছেন ২৬ হাজার ৮৩১ জন। সব মিলিয়ে মেলায়  করসেবা নিয়েছেন ১৫ লাখ ১২ হাজার ৫৯২ জন। বলা বাহুল্য, শেষ দিন জমা হয়েছে অনেক বেশি রিটার্ন। সরকার পাবে আরো বেশি আয়কর। সরবার মধ্যেই তাড়া— যত দ্রুত রিটার্ন জমা দেওয়া যায়। কারণ ৩০ নভেম্বর শেষ তারিখ। পরে জমা দিলে জরিমানা দিতে হবে।এই যে ঘটনা এর দ্বারা কী প্রমাণ হয়? আমার ধারণা এর দ্বারা প্রমাণ হয়, মানুষ কর দিতে চায়। কর ফাঁকি দিতে চায় না; কিন্তু তারা চায় একটা বন্ধুসুলভ অনুকূল পরিবেশ। অনেকে ‘আয়কর রিটার্ন’ পূরণ করতেই পারেন না। এমন জটিল  ফরম তা পূরণ করা একজন সাধারণ করদাতা দোকানদারের পক্ষে সম্ভব নয়। ফরম আবার অনেক ক্ষেত্রেই ইংরেজিতে। সেজন্য তাদেরকে যেতে হয় উকিলের কাছে। উকিল সাহেবরা সাধারণভাবে করদাতাদের ‘ভয়’ দেখান— দেখান দুটো পয়সা রোজগারের তাগিদে। কর বিভাগ সম্পর্কে ভীতিপ্রদ খবর দেন। সবাই তা করেন না; কিন্তু এক-দুই জন যা করেন তা বাজারে ভেসে বেড়ায়। এই পরিস্থিতিতে রাজস্ব বিভাগ যখন করমেলার আয়োজন করে তখন সাধারণ করদাতারা তা অবলোকন করেন বেশকিছু দিন। পরে তাদের ধারণা হয়, না—রাজস্ব বিভাগ সহযোগিতাই করছে। কোনো ওজর আপত্তি ছাড়াই রিটার্ন গ্রহণ করছে। তারা নতুন নতুন জিনিসও লিখছে। বৃহত্তর ময়মনসিংহের একজন করদাতা আমাকে সম্পদের হিসাব সম্পর্কে তার ধারণাটা জানালেন। তিনি বললেন, বাঙালির হিসাব সোজা। বাত্সরিক আয় ১০ হাজার টাকা। এর থেকে খরচ ৮ হাজার টাকা। অতএব ‘সম্পদ’ সৃষ্টি হলো ২ হাজার টাকার। তিনি মেলায় এসে লিখলেন যা, এভাবে হিসাব হবে না। হিসাব হবে অন্যভাবে। কত টাকার ‘সম্পদ’ বাড়ল এ বছর পূর্ববর্তী বছরের তুলনায় তার হিসাব আগে। ধরা যাক, এর পরিমাণ ১০ হাজার টাকা। এর পরে হিসাব করতে হবে ‘পারিবারিক খরচের’। ধরা যাক তা ৫ হাজার টাকা। দুইয়ে মিলে হবে ‘মোট সম্পদ বৃদ্ধি’। তার মানে ‘সম্পদ বৃদ্ধি যোগ পারিবারিক খরচ’—এই দুইয়ে মিলে হবে ‘মোট সম্পদ বৃদ্ধি’ (টোটাল অ্যাক্রিশন ইন ওয়েলথ)। তার প্রশ্ন ‘খরচ’ আবার সম্পদ হয় কীভাবে? গ্রামের মানুষ, সরল মানুষ—সহজ তার প্রশ্ন। আমি তার প্রশ্ন বোঝার চেষ্টা করেছি। তার যে যুক্তি নেই, এ কথা আমি সম্পূর্ণ অস্বীকার করতে পারিনি। তারপর বললেন খরচের ‘খাত’ সম্পর্কে। বললেন, এত ‘পাইপাই’ খরচের খাত হিসাব করে কয়জন চলে? মোট ১১  প্রকার খরচের মধ্যে একটি খরচ নেই। ‘ওষুধ ও ডাক্তার’ খরচ, হাসপাতাল খরচ। বিদেশ ভ্রমণের হিসাব খাত আছে কিন্তু কক্সবাজার বেড়াতে গেলে কত খরচ তার কোনো খাত নেই। হাসতে হাসতে এসব বলে তিনি যুক্তি দেখালেন, মেলাতেই লিখলাম গড় হিসাব দিলেই চলবে। ব্যস কেল্লা ফতে। দুশ্চিন্তা থেকে মুক্তি। মোট খরচ মোটামুটি বলা যায়, ভেঙে ভেঙে হিসাব করা অনেক সময় কঠিন হয়ে পড়ে। এসব বিষয়ে আয়কর বিভাগ যথেষ্ট উদার বলে এখন মনে হয়। আমার ধারণা, এসব কারণে মানুষ এখন সাহস পাচ্ছে করমেলায় গিয়ে রিটার্ন জমা দিতে। এতে ফল হচ্ছে একটা বিপুলসংখ্যক মানুষ নতুন করদাতা হিসেবে নাম লেখাচ্ছেন। বর্তমান সরকারের এটা একটা সাফল্যই বলা যায়। তারা মানুষের করভীতি কাটাতে পারছেন, যদিও ধীরে ধীরে। রাজস্ব বিভাগ তাই ধীরে ধীরে উপজেলা স্তরেও তাদের কার্যালয় প্রতিষ্ঠার উদ্যোগ নিচ্ছে। আমার ধারণা, বর্তমান উদার ও শিথিল পরিবেশ বজায় থাকলে আয়করদাতার সংখ্যা দিন দিন বাড়বে। বর্তমানে যারা টিআইএন (ট্যাক্স আইডেন্টিফিকেশন নাম্বার) নিয়ে রিটার্ন দিচ্ছেন না, তারাও ধীরে ধীরে জালে আসবেন। মানুষ আরো সাহস পাচ্ছে অন্য কারণে। আগে সরকারি, আধাসরকারি প্রতিষ্ঠানের কর্মকর্তা ও কর্মচারীরা করের  আওতার বাইরে ছিলেন। মন্ত্রি-মিনিস্টাররা করের বাইরে ছিলেন। এখন তারাও করের আওতায়। ঐদিন এক কর-উকিলের কাছে গিয়ে দেখলাম, একজন অতিরিক্ত সচিব কাগজপত্র দিচ্ছেন উকিলের কাছে। তিনিও সময়মতো রিটার্ন দিতে চান। সবচেয়ে বড়ো কথা রাজস্ব বিভাগের এক নম্বর কর্তা, মানে মাননীয় অর্থমন্ত্রী আ হ ম মুস্তফা কামাল সাহেব একনজর স্থাপক করেছেন। তিনি প্রকাশ্যে কত টাকা কর দিয়েছেন তার স্ত্রী ও ছেলেমেয়েরা কত কর দিয়েছেন এবং তাদের সম্পদ কত তা প্রকাশ্যে ঘোষণা করেছেন। মাননীয় প্রধানমন্ত্রী রিটার্ন জমা দিয়েছেন। ব্যবসায়ী শিল্পপতিসহ বিভিন্ন পেশা ও জীবিকার লোকদের মধ্যে যারা শ্রেষ্ঠ করদাতা তাদেরকে সম্মাননা দেওয়া যাচ্ছে। এসব কারণে মানুষ এখন কর দিতে আগ্রহী হচ্ছে। এসব সত্যি সত্যি দেশের জন্য উত্সাহব্যঞ্জক খবর। তবে এখানে কয়েকটি মন্তব্য করা প্রয়োজন।দেখা যাচ্ছে, যাদেরকে দেশের বড়ো বড়ো করদাতা বলে রাজস্ব বিভাগ স্বীকৃতি দিচ্ছে, সম্মাননা দিচ্ছে তাদের মধ্যে সত্যি সত্যি ধনী, অতি ধনীর স্থান নেই। সাধারণ জর্দাওয়ালা শ্রেষ্ঠ ধনীর তালিকায় আছে। এটা উত্সাহব্যঞ্জক খবর। কিন্তু শত শত কোম্পানি, যেগুলো ঢাকা ও চট্টগ্রাম শেয়ারবাজারে তালিকাভুক্ত তাদের হাজার হাজার পরিচালকের নাম শীর্ষ করদাতাদের মধ্যে পাচ্ছি না আমরা। একেক জন স্বনামধন্য চিকিত্সক রাত ১২টা-১টা পর্যন্ত হাজার-দুই হাজার টাকা দরে রোগী দেখেন, তাদের নাম ঐসব তালিকায় পাচ্ছি না। একেক জন উকিল ব্যারিস্টার মানুষের কাছে শুনি, উচ্চতর আদালতে একটা শুনানিতে ওঠার জন্য ১ লাখ ২ লাখ টাকা নেন। তাদের নাম থাকলে শ্রেষ্ঠ ধনীর তালিকায়, তাহলে কত আনন্দই-না হতো আমাদের। অনেকে এশিয়ার ধনীদের মধ্যে নাম লেখাচ্ছেন। তাদের নামও পাচ্ছি না। এভাবে যদি সবাই প্রতিযোগিতা করে ন্যায্য ‘কর’ (ট্যাক্স) দিতেন, তাহলে আমাদের ‘উন্নয়ন বাজেটের’ (এডিপি) জন্য সরকারকে ধার করতে হতো না। বস্তুত ঘাটতি বাজেটই করতে হতো না। বর্তমানে দৃশ্যমান চাকরিজীবী যারা, তারাই প্রধান করদাতা— সিংহভাগ করদাতা। বেসরকারি চাকরিজীবীরা আগে এভাবে ধরা দিতেন না। এখন রাজস্ব বিভাগ তাদেরকেও করের আওতায় এনেছে। আমার ধারণা, বর্তমান উত্সাহব্যঞ্জক অনুকূল পরিবেশ বজায় থাকলে ‘ট্যাক্স কমপ্লায়েন্স’ দিনদিন বাড়বে। সরকারকে রাজস্বের অভাবে ব্যাংক থেকে ধার করতে হবে না। এই ক্ষেত্রে উদ্যোগী ভূমিকা নিতে হবে রাজস্ব বিভাগকে। তারা যে সচেতন এবং সফল তার সাক্ষ্য হচ্ছে প্রতি বছরের করমেলা। এই স্বীকৃতি তাদের প্রাপ্য।n লেখক :অর্থনীতিবিদ 



91815,107632
কলকাতায় বাংলাদেশ, ইডেনে হাসিনা
অন্যান্য
প্রকাশ : ২২ নভেম্বর ২০১৯, ০০:০০
কলকাতা উত্তেজিত। উদ্বুদ্ধ। নব কলরবে সজ্জিত, মহাকলরবে মুখরিত মহানগরের নন্দন কাননে, আজ ২২ ভারতের প্রথম দিনরাতের ক্রিকেট ম্যাচের সাক্ষী হয়ে থাকবে দুই বাংলার সম্মিলিত, আবেগ তাড়িত উচ্ছ্বাস।এ আনন্দের আরেক কারণ, উদ্ধোধনী অনুষ্ঠানকে সপর্শ করবেন বাংলাদেশের প্রধানমন্ত্রী শেখ হাসিনার সপার্ষদ। তার সানন্দ উপস্থিতিতে ভারতীয় ক্রিকেটনেতা সৌরভ গাঙ্গুলির অভিপ্রায় পূর্ণতা পাবে। শেখ হাসিনা আর সৌরভকে অভিনন্দন। অভিবাদন দুই বাংলার প্রায় ত্রিশ কোটি বাঙালিকে।দক্ষিণ এশিয়ায় বাংলাদেশের সামাজিক আর রাজনৈতিক গুরুত্ব ক্রমশ বাড়ছে। এখানে শেখ হাসিনার ব্যক্তিগত স্বচ্ছতাও নেতৃত্বের ঘোষিত অঙ্গীকারকে অস্বীকার করার উপায় নেই। ব্যক্তিপুজোয় আমাদের আস্থা নেই। কিন্তু ব্যক্তি যখন সমাজের মুখ হয়ে ওঠেন, যখন সুন্দর থেকে সুন্দরতরকে জড়িয়ে স্বপ্ন দেখেন, আরও দশজনকে স্বপ্নময় হয়ে উঠতে উত্সাহ জোগাতে থাকেন, স্বপ্নের সুনির্দিষ্ট অভিমুখ রচনার পথের কাঁটাকেও ক্রমাগত আঘাত করতে বাধ্য হন, তখন তাঁর সুকৌশল, হূদয়ের সংকল্প, সংকল্পের প্রাক ইতিহাস ছুঁয়ে সমসাময়িক মূল্যায়ন জরুরি হয়ে পড়ে। সময় আর ইতিহাসের দাবিকে আমরা এড়িয়ে যেতে পারি না। নিকটতম পরিবেশ, প্রতিবেশের অবদানকেও তাত্ক্ষণিকতামুক্ত দৃষ্টি দিয়ে ভেবে দেখতে হয়। নির্মোহ, নিরপেক্ষ ইচ্ছা-অনিচ্ছাকে অগ্রাধিকার দেবার ডাক আসে।শেখ হাসিনাই বাংলাদেশের একমাত্র প্রাধানমন্ত্রী, কলকাতার সঙ্গে যাঁর বংশানুক্রমিক যোগাযোগ অবিচ্ছিন্ন। বঙ্গবন্ধুর ছাত্র রাজনীতির শুরু কলকাতায়। তাঁর নিবিড়তম সহযোগী মানিক মিঁয়া, যাঁকে আমরা বাংলাদেশের অন্যতম, নেপথ্য স্থপতি মনে করি, তাঁরও হয়ে ওঠার, তাঁর সাংবাদিকতার, তাঁর প্রজ্ঞা আর প্রতিভার স্ফূরণের শুরুয়াত এই শহরে। বঙ্গবন্ধুর আদর্শগত পূর্বগামী সুভাষচন্দ্র বসু, চিত্তরঞ্জন দাস ও সোহরওয়ার্দির কর্মকাণ্ডের উত্তরণের আরম্ভেও কলকাতা। বাংলাদেশের উত্থানের মুহূর্তে এখানকার সাধারণ মানুষ, এখানকার বিবেক আর বুদ্ধির সজল ও ক্ষুদ্ধ উচ্চারণের বৃত্তান্ত বঙ্গবন্ধু ভোলেননি। শেখ হাসিনাও বিস্মৃতির বিভ্রাটকে প্রশয় দেয়নি। তাঁর তিন দফার প্রধান মন্ত্রীত্বের আমলে কলকাতার আমন্ত্রণ পেলেই ছুটে এসেছেন, এবারও আসছেন। তাঁর এই বারবার আসা যাওয়া প্রমাণ করছে, দিল্লির সঙ্গে ঢাকার কূটনৈতিক সৌহার্দ নির্মাণের পাশপাশি, বাঙালির স্মৃতি-সত্তার সাংস্কৃতিক উত্সভূমিকে আলাদা জায়গা, আলাদা মূল্য দিতে তিনি প্রবল আগ্রহী। সম্ভবত এজন্যই তাঁর আমলে কলকাতার  সপন্দনে বাংলাদেশের অরাজনৈতিক অবস্থান ক্রমশ উঁচু হচ্ছে। আশা করি এর ঊর্দ্ধমুখী উত্তরণ আরও প্রশস্থ, আরও সৃষ্টিমুখর হয়ে উঠবে। এই যে, নভেম্বরে রবীন্দ্র গায়িকা কণিকা বন্দ্যোপাধ্যায়ের ডাক নামে পরিচিত মোহরকুঞ্জে ১০ দিন জুড়ে সাড়ম্বরে নাচে, গানে, কবিতায় উদযাপিত হল নবম বাংলাদেশ বইমেলা; এই যে, ১ নভেম্বর থেকে ১০ নভেম্বর বাংলাদেশের খাদ্য উত্সবে মেতে উঠল চিরচঞ্চল আনন্দনগরী; এই যে, দিন-রাতের ক্রিকেট ম্যাচ আর ভারত-বাংলাদেশের টেস্টকে ঘিরে সৌহার্দ বিকিরণের উদ্দীপ্ত শিহরণ দেখা যাচ্ছে; এই যে আলোকিত চোখ, আলোকিত মুখ ম্যাচের টিকিট কিনতে ইডেনের দিকে ছুটছে, তা কি শুধু খেলার প্রতিভাদের ঝড়ো ব্যাটের দাপট দেখতে? না মাঠে বসে তাদেরই নিকটতম আত্মীয় দেশের প্রধানমন্ত্রীর সঙ্গে খেলা দেখার আনন্দেরও শরিক হতে? বলা দরকার, শেখ হাসিনার ভাবমূর্তি, তাঁর নিষ্ঠা, সন্ত্রাসদমনে তাঁর অভূতপূর্ব সাফল্য, উন্নয়ন আর মহিলাদের ক্ষমতায়নে তাঁর নিরন্তর চেষ্টা- এই বঙ্গেও তাঁকে জনচিত্তজয়ী করে তুলেছে।বঙ্গবন্ধু ছাড়া বাংলাদেশের অন্য কোনও দেশনেতা বা সরকার প্রধান কখনও এরকম জনপ্রিয়তা অর্জন করতে সমর্থ হননি। হাসিনার সৌভাগ্য, তাঁর বাবা ছিলেন স্বপ্নদ্রষ্টা। আর তিনি স্বপ্নস্রষ্টা। স্বপ্নের সঙ্গে বাস্তবের প্রেম আর পরিণয় যখন অবশ্যম্ভাবী, অপরিহার্য হয়ে ওঠে, তখন ব্যক্তির বিশ্বাস, আত্মবিশ্বাস বাঁধ ও বাধা ভেঙ্গে দেয়। নিজের অজান্তে তিনি ইতিহাসের কাঙ্খিত পুরুষ কিংবা নারীর ভূমিকায় অবতীর্ণ হন। কেউ কেউ হয়তো বাড়তি পুজো দাবি করেন, কেউ কেউ পুজোর দাবিকে এড়িয়ে গিয়ে প্রকাশ্যে বলে দেন, বাড়াবাড়ি বন্ধ হোক। শুনেছি, শেখ হাসিনা তাঁর দলের কর্মী আর নেতাদের এ ব্যাপারে কঠোর নির্দেশ দিয়েছেন। খবরটি যদি সত্যি হয়, তা হলে ঋদ্ধ অভিজ্ঞ প্রাচ্যকন্যাকে আমাদের আরেকটি নমস্কার। তাঁর ত্যাগ, তাঁর প্রতিসপর্ধা, আবহমান বঙ্গ সংস্কৃতির প্রতি তাঁর শ্রদ্ধার বিস্তার দেখে পশ্চিমবঙ্গ মোহিত। কলকাতায় তিনি আবার আসছেন, আমাদের আরও মেলাবেন, একথা ভাবতে আর বলতে ভালো লাগছে। খেলার সিপরিটে প্রাণিত নির্বিশেষ, অভিন্ন সংস্কৃতি নিয়ে গর্বিত এপারের বঙ্গবিশ্বের অভিপ্রায় এই যে, যৌথ প্রচেষ্টা ছড়িয়ে পড়ুক নানা স্তরে, নানা অঙ্গণে। যেমন সুস্থ-সবল অর্থনীতির নির্মাণে, তেমনি লোকায়ত ও নাগরিক সংস্কৃতির শাশ্বত অভিজ্ঞান টিকিয়ে রাখার মিলনা্তক ব্যাপ্তিতে। বইমেলা, গানমেলা, বস্ত্রমেলা এবং খেলার সঙ্গে খেলার স্বাস্থ্যময় অনুভবের মানচিত্রে এপার আর ওপারের সব প্রতিবন্ধকতা যেন যায় টুটে। ইডেনে ভারত-বাংলাদেশের ঐতিহাসিক ক্রিকেট ম্যাচের মর্মের সত্য আরও বড়ো, আরও বিস্তৃত হোক। টিকে থাক সুন্দরের হাসির মতো তার স্থিতধী, কাঙ্খিত স্বপ্ন।n লেখক :ভারতীয় সাংবাদিক, সমপাদক আরম্ভ  



91816,107633
আমরা আইন মানছি কি?
অন্যান্য
প্রকাশ : ২২ নভেম্বর ২০১৯, ০০:০০
আইনের শাসনের অনুপস্থিতি একটি দেশকে ব্যর্থ করে দিতে পারে জানা সত্ত্বেও আমাদের জনগণের মধ্যে আইন অমান্য করার প্রবণতা লক্ষ করা যায়। এ থেকে বের হওয়ার উপায় কী? জানতে চাওয়া হয়েছিল পাঠকদের কাছে। ই-মেইল এবং টেলিফোনে পাঠকের দেওয়া প্রতিক্রিয়া আজ প্রকাশ করা হলোআইন এবং স্বাধীনতা দুটি অঙ্গাঙ্গিভাবে জড়িত। স্রষ্টার সৃষ্টি প্রত্যেকেরই স্বাধীনভাবে বেঁচে থাকার অধিকার আছে। স্বাধীনতা ঘরের ছাদ বা চাল, আইন খুঁটি বা  দেওয়াল। এই ছাদ খুঁটি বা  দেওয়ালের ওপর দাঁড়িয়ে থাকে। খুঁটি বা দেওয়াল আইন ছাদ বা চালা এই আইনের ওপর দাঁড়িয়ে থাকে। একজন আইন লঙ্ঘন করলে অপরজনের স্বাধীনতা লঙ্ঘন হয়। উদাহরণস্বরূপ—আমার একটি বাড়ি আছে। আমার বাড়িতে এমন কোনো কার্যকলাপ করতে পারব না যাতে প্রতিবেশীদের অসুবিধা ও স্বাধীনতার লঙ্ঘন হয়। আমি রাস্তায় স্বাধীনভাবে চলাচল করব, আমার স্বাধীনতা নিয়ে। তার মানে এই নয় যে, আমি জীবনের ঝুঁকি নিয়ে চলাচল করব। যারা যানবাহনে চলাচল করে তারাও এমনভাবে যানবাহন ঝুঁকি নিয়ে চলাচল করবে না। শুধু মানুষই নয়, যে কোনো প্রাণিকুল যেন বেপরোয়া গাড়ি চলার কারণে দুর্ঘটনায় পড়ে নিহত না হয়। আইন সৃষ্টিকুলের স্বাধীনতার রক্ষাকবচ।খন্দকার কামরুজ্জামান উত্তর পীরেরবাগ, মিরপুর, ঢাকা।সর্বক্ষেত্রে আইনের সঠিক প্রয়োগ না হওয়ার কারণেই আমাদের দেশের জনগণের মধ্যে আইন অমান্য করার প্রবণতা পরিলক্ষিত হচ্ছে। আইন অমান্য করার ফলে মানুষের মধ্যে আইনের প্রতি শ্রদ্ধাবোধ কমে যাচ্ছে। তাই আইন পালন করতে ইচ্ছের অভাব দেখা দিচ্ছে। আইন অমান্য করার ফলে যে গুরু দণ্ড যোগ করতে হয় সেটা বেমালুম ভুলতে বসেছে জনগণ। এ থেকে বের হওয়ার একমাত্র পথ হচ্ছে সবক্ষেত্রে আইনের শাসনের যথাযথ প্রয়োগের মাধ্যমে তা জনগণের মধ্যে বাস্তবায়নের ব্যবস্থা করা।মো. আবুল কালাম আজাদসর্দারপাড়া, মুন্সীগঞ্জপৃথিবীর অন্যান্য দেশের তুলনায় বর্তমানে আমাদের দেশের জনসাধারণের মধ্যে রাষ্ট্রীয় আইন মানার ব্যাপারে কিছুটা ঘাটতি রয়েছে, সে কথা বলার অপেক্ষা রাখে না। ফলে দেশের আইন প্রয়োগকারী সংস্থার প্রতিনিধিদেরও হিমশিম খেতে হচ্ছে। কাজেই সব দিক বিচার-বিবেচনা করে জনসাধারণের জন্য গ্রহণযোগ্য যুগোপযোগী আইন তৈরি করা উচিত।আলহাজ মো. হাফিজুল ইসলাম চৌধুরী (হিফজু)বি-বাড়ীয়া সদর, বি-বাড়ীয়াসাংবিধানিক আইন সবার জন্যই সমান। আইনের প্রতি শ্রদ্ধাশীল হওয়া দেশের প্রতিটি নাগরিকের পবিত্র দায়িত্ব। আর এই আইনের প্রতি অশ্রদ্ধা মানেই দেশের প্রতি অবহেলা করা। বিশৃঙ্খলা করা অনৈতিকতা চর্চা করা, অনিয়ম করা, অপরাধপ্রবণতা বৃদ্ধি করা ইত্যাদি একটি স্বাধীন দেশের জন্য অভিশাপ। সরকার ও জনগণের সমন্বিত উদ্যোগে ধৈর্যশীল স্বাধীন সার্বভৌমত্বের মর্যাদা রক্ষায় আন্তরিকভাবে এগিয়ে এলেই  সাফল্য সম্ভব। এই প্রীতিচর্চায় আমাদের সবাইকে অগ্রগামী হওয়াও জরুরি। মোদ্দাকথা, আইনের প্রয়োগ শত ভাগ স্বচ্ছতার ভিত্তিতে হতে হবে।মো. আব্দুর রাজ্জাক নাছিমনির্বাহী পরিচালক,চান্দাইকোনা, সিরাজগঞ্জ   আইন দিয়ে ভয় দেখানো যায় কিন্তু মানুষকে সঠিক নিয়মে আনা যায় না, মৌলিক চাহিদাগুলো যখন পূরণ হয় তখন মানুষ এমনিতেই আইন মানে। আমাদের মতো পৃথিবীর উন্নত দেশেও আইন আছে কিন্তু মানুষ এমনিতেই তা মানে, কারণ জানে একই আইনে দুই ধরনের বিচার হয় না। পলিটিক্যাল পাওয়ার মানুষকে অন্ধ করে দেয়, শিক্ষা আর সুশিক্ষা এক নয়। সচেতনতা মানুষকে উন্নত করে, যেখানে শিক্ষার প্রয়োজন পরে না, একজনকে ভয় দেখিয়ে কাজ আদায় করা আর ভালোবেসে কাজ আদায় করা এক নয়। সব শিক্ষাপ্রতিষ্ঠানসহ সরকারি, আদা সরকারি, ব্যক্তি প্রতিষ্ঠানে সামাজিক, নৈতিকতা শিক্ষার ওপর জোর দেওয়া উচিত, যা একদিনে হয়তো সম্ভব নয় তবে শুরু করলে কাছাকাছি সময় ঠিক হয়ে যাবে।মো. ফিরোজ আহম্মেদমিরপুর সেকশন-৬, ঢাকা।আইনের শাসনের জায়গাটি আমাদের দেশে বরাবরই দুর্বল ছিল—এটা বললে বেশি ভুল হবে না মনে হচ্ছে। আইনের শাসন এখনো যে খুব একটা উন্নতি সাধন করেছে বা গ্রহণযোগ্য পর্যায়ে এসে পৌঁছেছে, তা বলাটা কষ্টকর। কেননা আইনের শাসনের বহুমাত্রিকতা আছে। আমরা জানি, খুব সাধারণভাবে একটি কথা প্রচলিত আছে, তা হচ্ছে আমাদের এখনকার বিচারব্যবস্থা দরিদ্রবান্ধব নয়। দরিদ্র মানুষ মনে করেন আদালতপাড়া তার জন্য নিষিদ্ধ। কেননা তিনি সেখানে গিয়ে কিছু পাবেন না। বিচারব্যবস্থাটা যেন ধনীর দিকে ঝুঁকে পড়েছে। এ কথাগুলো সমাজে প্রচলিত থাকার অর্থই হচ্ছে দেশে আইনের শাসন অনুপস্থিত রয়েছে। আমরা এটাও লক্ষ করি, অনেক ক্ষেত্রে যেখানে ন্যায়বিচারের স্বার্থেই আইনের কঠোর প্রয়োগ দরকার, সেখানে অনেক সময় তদন্ত দীর্ঘসূত্রতায় আবদ্ধ হয়ে পড়ে। তবে আমাদের সবার প্রত্যাশা, সাধারণ জনগণের কল্যাণের কথা চিন্তা করে দেশে আইনের শাসন প্রতিষ্ঠিত হোক।অমিত বণিকমানবসম্পদ ব্যবস্থাপকউত্তরা, ঢাকা।একটি রাষ্ট্র বা প্রতিষ্ঠানে নাগরিক, দাপ্তরিক সেবা প্রদানের লক্ষ্যে সবাইকে একটি প্ল্যাটফরমে আনার জন্য আইন প্রণীত হয়। আইনটি কার্যকরের আগে বহুল প্রচারের মাধ্যমে জনগণকে অবহিত করে ক্রমান্বয়ে আইনটি পালনে বাধ্য বাধকতা আনা প্রয়োজন। অতঃপর আইন লঙ্ঘনকারীর বিরুদ্ধে শাস্তি কার্যকরের কঠোর ভূমিকা থাকা প্রয়োজন। তাহলে জনগণ আইন পালনে অভ্যস্ত হয়ে যাবে, কিন্তু কাউকে ধরলাম, কাউকে ছেড়ে দিলাম এমন হলে কিছুদিন পর আইনটি ‘যে লাউ সেই কদু’ রূপ নেবে। দুঃখের বিষয় আমাদের দেশে অনেক আইন আছে কিন্তু আইনের প্রয়োগও নেই আবার পালনের বাধ্যবাধকতা নেই। যার কারণে অনিয়মটাই মানুষের কাছে নিয়মে পরিণত হয়েছে।মোহাম্মদ ইসলামপথেরখোলাচৌদ্দগ্রাম, কুমিল্লাআইনের শাসনের অনুপস্থিতি একটি দেশকে ব্যর্থ করে দিতে পারে—এ কথাটি যথাযথ। আইন জানা সত্ত্বেও তা পালন না করা সত্যি বড়ো অপরাধ। বিশ্বের সব দেশেই আইনের প্রতি সবাই অনেক শ্রদ্ধাশীল। কিন্তু আমাদের দেশের জনগণের মধ্যে আইন অমান্য করার মানসিকতা প্রবণতা অনেক বেশি। তাই আসুন, আমরা ২০১৮-এর ২০১৯-এর নভেম্বর মাসে কার্যকর আইনকে শ্রদ্ধা জানাই। আইনের প্রতি আমরা আনুগত্য দেখাই। এতে করে দেশ ও দশের ভাবমূর্তি সারা বিশ্বের কাছে মুখ উজ্জ্বল করবে এটাই প্রত্যাশা।মো. মিজানুর রহমান প্রধান৫নং বাউশিয়া ইউনিয়নের চেয়ারম্যানথানা-গজারিয়াজেলা-মুন্সীগঞ্জআইন একটি দেশের জন্য আলোকবর্তিকাস্বরূপ, আলোকবর্তিকার আলোতে যেমন চারিদিক উজ্জ্বল হয়ে ওঠে, ঠিক তেমনি একটি দেশের সবাই যদি আইনকানুন কিংবা আইনের শাসন মেনে চলে তাহলে সে দেশ সাফল্যের চূড়ায় উন্নীত হয়, অন্যথায় সে দেশ আলোকবর্তিকাহীন অন্ধকার ব্যর্থ দেশে পরিণত হয়।আইন শাসনের উত্তম ব্যবহার একটি দেশকে সমৃদ্ধশালী গড়ে তুলতে সহায়তা করে। তবুও কখনো কখনো দেশের জনগণ আইন মানতে আগ্রহ প্রকাশ করে না বরং আইন  ভাঙতে আগ্রহী হতে দেখা যায়। এ আইন ভাঙার আগ্রহ থেকে বেরিয়ে আসার জন্য সকলকে আইনের প্রতি সচেতন হতে হবে, আইনের শাসনের প্রতি শ্রদ্ধাশীল হতে হবে। যদি সচেতনতা বৃদ্ধি এবং শ্রদ্ধাশীল হওয়া যায় তাহলে আইন না মানার প্রবণতা থেকে অবশ্যই এক দিন বেরিয়ে আশা সম্ভবপর হবে বলে আশা করি।ফারজানা বিনতে মুরাদ ঈরা মধুখালী, ঝিকরগাছা, যশোরএকটি জনকল্যাণমুখী রাষ্ট্রে জনগণের কল্যাণের কথা মাথায় রেখেই পার্লামেন্ট আইন প্রণয়ন করে থাকেন। যে আইনে একদিকে সর্বজনীন ও অন্যদিকে সার্বজনীন বিষয়টি সমানভাবে প্রতিধ্বনিত হয়। যেহেতু আইন সৃষ্টির প্রথম ও প্রধান উদ্দেশ্য দেশ ও জনগণ, সেহেতু সৃষ্ট আইনের প্রতি শ্রদ্ধাশীল থেকে আইনের শাসন বাস্তবায়নের মহান দায়িত্বও জনগণের ওপরই বর্তায়। আইনগুলো জনগণের কাছে পবিত্র আমানতও বটে। কিন্তু দুর্ভাগ্যজনকভাবে, আমরা জনগণ আইনের প্রতি আশানুরূপ শ্রদ্ধাশীল তো নই বরং ক্ষেত্রবিশেষ আইন লঙ্ঘন করে আইনকে নিজ হাতে তুলে নিচ্ছি। এভাবে আইনের শাসন শূন্যতায় রাষ্ট্রে স্থিতিশীলতার পরিবর্তে নৈরাজ্য জেঁকে বসে। যার জ্বলন্ত উদাহরণ হলো আমাদের ‘সড়ক আইন’ অমান্যের নিত্যকার দৃশ্যাবলি। জনগণের দ্বারা আইনের শাসন অশ্রদ্ধার সঙ্গে ভূলুণ্ঠিত হলে সড়কে যেমন বিশৃঙ্খলা দেখা দেয়, একইভাবে জনগণের দ্বারা আইন অমান্যের দরুন রাষ্ট্রের প্রতিটি ক্ষেত্রেই নৈরাজ্য দেখা দেওয়া স্বাভাবিক।তৌহিদ বিল্লাহশিক্ষার্থী, রাষ্ট্রবিজ্ঞান বিভাগনরসিংদী সরকারি কলেজআমাদের দেশের জনগণের মধ্যে আইন অমান্য করার প্রবণতা দেখা যায়। কারণ এ দেশে আইন আছে কিন্তু আইনের প্রয়োগ নেই। এখানে কেউ আইন অমান্য করলে যে কোনো ভাবে পার পেয়ে যেতে পারে। এটাই তাকে পরবর্তীতে আবার আইন অমান্য করতে উদ্বুদ্ধ করে। আমি বিদেশে দেখেছি লোকেরা কত সতর্কতার সঙ্গে আইন মান্য করে। আমি তাদের জিজ্ঞেস করে জেনেছি ওখানে আইন অমান্য করার শাস্তি অত্যন্ত কঠিন। আমাদের দেশেও কঠোরভাবে আইন প্রয়োগ করলে লোকে আইন মানতে বাধ্য হবে।জয়নাব চামেলিগঙ্গানগর, রূপগঞ্জনারায়ণগঞ্জআইন প্রয়োগের অনুপস্থিতির নৈরাজ্য এবং অরাজকতা সৃষ্টিতে সহায়ক ভূমিকা পালন করে। দেশের অধিকাংশ লোক আইন অমান্য এবং আইনের ফাঁক-ফোকর দিয়ে তাদের অপকর্ম চালিয়ে যান। দেশের মানুষ সচেতন ও সতর্ক হলে এবং আইনবিষয়ক পুরোপুরি জ্ঞান লাভ করলে জনগণই যারা আইন অমান্য করে এবং আইনের প্রতি অবজ্ঞা প্রদর্শন করে তাদের বিরুদ্ধে প্রতিবাদ জানাতে সক্ষম হবেন। এজন্য প্রতিটি আইনের প্রতি জনগণ পুরোপুরিভাবে সতর্ক হতে পারলেই আইনের সঠিক প্রয়োগ হয়েছে কি-না জনগণ বুঝতে এবং তাদের মতামত ব্যক্ত করতে পারবেন।মাখরাজ খানসাটুরিয়া, মানিকগঞ্জ।দেশের সড়ক পরিবহন আইন জনদাবি ছিল। দীর্ঘদিনের এ সংশয় এখন বাস্তবে রূপ নিয়েছে বলা যায়। এ পরিস্থিতি মোকাবিলায় সরকারকে দৃঢ় ভূমিকায় অবতীর্ণ হতে হবে—এটাই আমাদের প্রত্যাশা।সোহাগভাগলপুর লেনহাজারীবাগ, ঢাকা।



