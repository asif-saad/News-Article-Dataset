352948,368765
গোপালগঞ্জে সেপটিক ট্যাংক থেকে শিশুর লাশ উদ্ধার
সারাদেশ
প্রকাশ : ২৫ ফেব্রুয়ারি ২০১৬, ১৩:৪৩
 গোপালগঞ্জের মুকসুদপুরে নিখোঁজের তিনদিন পর সেপটিক ট্যাংকের ভেতর থেকে নাহিদ (৪) নামের একটি শিশুর লাশ উদ্ধার করেছে পুলিশ। বৃহস্পতিবার সকাল সাড়ে ১০টায় তার লাশ উদ্ধার করা হয়।    এ ঘটনার সঙ্গে জড়িত সন্দেহে ৩জনকে আটক করা হয়েছে। তারা হলেন- খায়রুল ঢালী (৩৫), লিটন (২৮) এবং আব্দুল হক সরদার (৪০)।    মুকসুদপুর থানার উপ-পরিদর্শক (এসআই) লিয়াকত আলী জানান, পরিবারের লোকজন সেপটিক ট্যাংকের ভেতর থেকে পঁচা গন্ধ পেয়ে পুলিশে খবর দেয়। সকালে পুলিশ ঘটনাস্থলে গিয়ে সেখান থেকে লাশ উদ্ধার করে।   



352949,368766
খালেদা জিয়ার বিরুদ্ধে তদন্ত প্রতিবেদন ২৩ মার্চ
জাতীয়
প্রকাশ : ২৫ ফেব্রুয়ারি ২০১৬, ১৩:৪৪
   ধর্মীয় উসকানি ও বিভিন্ন শ্রেণি-পেশার মধ্যে বিরোধ সৃষ্টির উদ্দেশ্যে বক্তব্য দেওয়ার অভিযোগে বিএনপির চেয়ারপারসন খালেদা জিয়ার বিরুদ্ধে করা মামলায় তদন্ত প্রতিবেদন দাখিলের জন্য আগামী ২৩ মার্চ দিন ধার্য করেছে আদালত।   বৃহস্পতিবার ঢাকার মুখ্য মহানগর হাকিমের আদালতে মামলার তদন্ত প্রতিবেদন দাখিলের জন্য দিন ধার্য ছিল। তবে তদন্তকারী কর্মকর্তা প্রতিবেদন দাখিল করতে না ঢাকা মহানগর হাকিম জাকির হোসেন টিপু নতুন দিন ধার্য করে দেন।   ২০১৪ সালের ২১ অক্টোবর ঢাকা মহানগর হাকিম মোস্তাফিজুর রহমানের আদালতে নালিশি মামলাটি করেন জননেত্রী পরিষদের সভাপতি এ বি সিদ্দিকী । পরে মামলাটি সংশ্লিষ্ট কর্তৃপক্ষের অনুমতি নিয়ে শাহবাগ থানার একজন পরিদর্শক পদমর্যাদার কর্মকর্তাকে তদন্তের নির্দেশ দেন বিচারক।   মামলার আরজি থেকে জানা যায়, ২০১৪ সালের ১৪ অক্টোবর রাজধানীর ইঞ্জিনিয়ার্স ইনস্টিটিউশনে আয়োজিত এক অনুষ্ঠানে খালেদা জিয়া বলেন, আওয়ামী লীগ সব ধরনের মানুষের ওপর আঘাত করে। আর লোক দেখানো ধর্মনিরপেক্ষতার কথা বলে ধর্মীয় প্রতিষ্ঠান দখল করে নেয়। ধর্মনিরপেক্ষতার মুখোশ পরা এই জবরদখলকারী সরকারের হাতে কোনো ধর্মের মানুষই নিরাপদ নয়।



352950,368767
নেপালে বিধ্বস্ত বিমান: পুনরায় শুরু হবে উদ্ধার কাজ
বিশ্ব সংবাদ
প্রকাশ : ২৫ ফেব্রুয়ারি ২০১৬, ১৩:৫৪
 নেপালের পর্যটন শহর পোখারা থেকে জমসম যাওয়ার পথে দুর্গম পাহাড়ি এলাকায় বিধ্বস্ত উড়োজাহাজের  আরোহীদের দেহাবশেষ উদ্ধারের অভিযান পুনরায় শুরু হবে। স্থানীয় গণমাধ্যমের বরাতে বিবিসি এই খবর জানিয়েছে।   বিরূপ আবহাওয়ার কারণে এই উদ্ধার অভিযান বন্ধ রাখা হয়েছিল। বুধবার সকাল ৭টা ৪৭ মিনিটে পোখরা থেকে রওনা হওয়ার দশ মিনিটের মাথায় তারা এয়ারের ভাইকিং নাইন-এন এএইচএইচ টুইন অটার উড়োজাহাজটির সঙ্গে নিয়ন্ত্রণ কক্ষের যোগাযোগ বিচ্ছিন্ন হয়ে যায়।  বিমানটি তিনজন ক্রু ও ২০ জন যাত্রীসহ মোট ২৩ জন আরোহী নিয়ে জমসম যাচ্ছিল। আরোহী সবার মৃত্যু হয়েছে বলে দেশটির সেনাবাহিনী জানিয়েছে। মৃত্যুবরণকারীদের অধিকাংশই নেপালের নাগরিক। তবে যাত্রীদের মধ্যে চীন ও কুয়েতের দুই নাগরিক এবং দুই শিশুও ছিল বলে স্থানীয় পুলিশ কর্মকর্তারা জানিয়েছেন।   নেপালের বিমান চলাচল নিরাপত্তা ব্যবস্থা রেকর্ড খুবই নাজুক। এখনো পর্যন্ত বুধবারের বিমান বিধ্বস্তের কারণ জানা সম্ভব হয়নি। এমন কী আরোহীদের পরিচয়ও এখনো প্রকাশ করা হয়নি। নেপালে এক অঞ্চল থেকে অন্য অঞ্চলে যোগাযোগের জন্য সড়ক ব্যবস্থা খুবই সীমিত। অনেক এলাকাতেই হেঁটে কিংবা আকাশপথে যেতে হয়।   ১৯৪৯ সালে দেশটিতে যখন প্রথম উড়োজাহাজ আসে তারপর থেকে ৭০টিরও বেশি বিমান ও হেলিকপ্টার বিধ্বস্তের ঘটনা ঘটেছে। আর এসব ঘটনায় প্রাণ হারিয়েছেন ৭০০’র বেশি মানুষ। বিরূপ আবহাওয়া, অনভিজ্ঞ পাইলট ও দুর্বল রক্ষণাবেক্ষণের কারণেই বেশিরভাগ দুর্ঘটনা ঘটেছে। বিবিসি।



352951,368768
বগুড়ায় নারী-শিশু নির্যাতন মামলার আসামি কারাগারে
সারাদেশ
প্রকাশ : ২৫ ফেব্রুয়ারি ২০১৬, ১৩:৫৫
 বগুড়ার শেরপুর পৌরশহরের ঘোষপাড়া এলাকায় অভিযান চালিয়ে নারী ও শিশু নির্যাতন দমন আইনে দায়ের করা মামলার আসামি বেনু মিয়াকে (২৮) গ্রেফতার করেছে পুলিশ।    বৃহস্পতিবার ভোরে অভিযান চালিয়ে নিজ বাড়ি থেকে তাকে গ্রেফতার করা হয়। পরে দুপুরে তাকে আদালতের মাধ্যমে কারাগারে পাঠানো হয়।     শেরপুর থানা পুলিশের দায়িত্বরত কর্মকর্তা উপ পরিদর্শক (এসআই) সুশান্ত এর সত্যতা নিশ্চিত করে জানান, বেনু মিয়া একই এলাকার ফজর আলীর ছেলে।   



352952,368769
বাথরুমে অমিতাভের সঙ্গে ভক্তের সেলফি তোলার আবদার
বিনোদন
প্রকাশ : ২৫ ফেব্রুয়ারি ২০১৬, ১৩:৫৬
 বাথরুমে গিয়েও ছাড় নেই! সেখানেও তাড়া করছে ভক্ত! আর সেখানে ভক্তের আবদার শুনে রীতিমত চমকে গিয়েছেন বলিউডের মেগাস্টার অমিতাভ বচ্চনও। কারণ বাথরুমেই তার সঙ্গে সেলফি তোলার আবদার করে বসেন তার এক ভক্ত। হ্যাঁ, এটা মানতেই হবে যে তিনি যত বড় নেতা বা অভিনেতাই হোন না কেন, ভক্তরাই তার আসল অনুপ্রেরণা। কিন্তু তাই বলে বাথরুমেও! খুব সম্প্রতি এমনটাই ঘটেছে অমিতাভ বচ্চনের সঙ্গে। ভক্তের এ হেন পাগলামি দেখে রীতিমত অবাক হয়ে গেলেন তিনি।   এ ঘটনায় তিনি এতটাই অবাক হয়েছেন যে তিনি নিজের ব্লগে এ কথা জানিয়ে লিখেছেন, ‘জীবনে এ রকম ভয়ঙ্কর ঘটনার মুখোমুখি হইনি। আমি তো স্তম্ভিত হয়ে গিয়েছি।’ তিনি আরো লেখেন, ‘এক অ্যাটেন্ডেন্ট আমার সঙ্গে সেলফি তুলতে চাইছিলেন। বললাম, আপনি কি পাগল? বন্ধু, একটু তো খেয়াল করুন। এটা সেলফি চাইবার জায়গা নয়।’ একেই হয়তো বলে খ্যাতির বিড়ম্বনা!  



352953,368770
স্বামী-সতীনের পাশবিক নির্যাতনে গৃহবধূ মৃত্যুশয্যায়
সারাদেশ
প্রকাশ : ২৫ ফেব্রুয়ারি ২০১৬, ১৪:০৭
 ঝিনাইদহে স্বামী ও সতীনের নির্য়াতনের শিকার হয়েছেন নুরুন্নাহার নামে এক গৃহবধূ। খবর পেয়ে পুলিশ তাকে উদ্ধার করে গুরুতর আহত অবস্থায় ঝিনাইদহ সদর হাসপাতালে ভর্তি করেছে।    বুধবার শহরের বেপারিপাড়ায় এ ঘটনা ঘটেছে। ঘটনার পর থেকে পলাতক রয়েছেন স্বামী শহিদুল ইসলাম ও সতীন রহিমা খাতুন।   ঝিনাইদহ সদর থানার এস আই সুজন কুমার মণ্ডল জানান, ১৪ বছর আগে জয়পুরহাট জেলার আক্কেলপুর উপজেলার হাজরা গ্রামের জহুরুল ইসলামের ছেলে শহিদুল ইসলামের সঙ্গে বিয়ে হয় চট্টগ্রামের সাতকানিয়া উপজেলার বকরা আলী বিল গ্রামের ইউসুফ আলির মেয়ে নুরুন্নাহারের। বিয়ের পরে তাদের ২টি সন্তান জন্ম হয়। ৭ বছর পরে শহিদুল ইসলাম আরও একটি বিয়ে করেন।   এরপর থেকেই নুরুন্নাহারকে শারীরিক ও মানসিক ভাবে নির্যাতন করে আসছিলেন স্বামী শহিদুল ও সতীন রহিমা খাতুন।   গত ২০-২৫ দিন আগে বাবার বাড়ি যাওয়া কথা বলে নুরুন্নাহারকে ঝিনাইদহ নিয়ে আসেন সহিদুল। ব্যাপারি পাড়ায় বাসা ভাড়া নেন। এরপর থেকেই স্বামী-সতীন তার  ওপর বর্বর নির্যাতন শুরু করেন।   গত ৭ দিন ধরে ঘরে আটকে রেখে লাঠি, হাতুড়ি ও রড দিয়ে চলে শারীরিক নির্যাতন। গত রাতে প্রতিবেশিরা টের পেয়ে পুলিশকে খবর দেয়। পুলিশ তাকে উদ্ধার করে হাসপাতালে ভর্তি করে।  



352954,368771
জনসনের পণ্য ব্যবহার করে ক্যান্সার, ৭ কোটি ডলার জরিমানা
বিশ্ব সংবাদ
প্রকাশ : ২৫ ফেব্রুয়ারি ২০১৬, ১৪:০৮
 জনসন অ্যান্ড জনসনের পণ্য ব্যবহার করে ক্যান্সারে এক নারীর মৃত্যুর অভিযোগের বিচার শেষে ওই কোম্পানিকে ৭ দশমিক ২ কোটি ডলার জরিমানা করেছে যুক্তরাষ্ট্রের মিসৌরির একটি আদালত। এই রায়ের পর জনসন অ্যান্ড জনসনের তৈরি বহুল ব্যবহৃত শিশুদের ট্যালকম পাউডার নিয়ে সামাজিক যোগাযোগের মাধ্যমগুলোতে আলোচনার ঝড় উঠেছে বলে রয়টার্সের প্রতিবেদনে বলা হয়েছে।   যুক্তরাষ্ট্রভিত্তিক বহুজাতিক এই কোম্পানির বেবি সোপ, লোশন ও পাউডারসহ বিভিন্ন পণ্য বাংলাদেশেও ব্যবহৃত হয়। ক্যান্সারের শিকার জ্যাকুলিন ফক্সের পরিবারের আইনজীবী ও আদালতের নথি উদ্ধৃত করে রয়টার্সের খবরে বলা হয়, সেইন্ট লুইস সার্কিট কোর্টের জুরিরা মঙ্গলবার ওই রায়ে প্রকৃত ক্ষতিপূরণ হিসেবে এক কোটি ডলার এবং শাস্তিমূলক ক্ষতিপূরণ হিসেবে ৬ দশমিক ২ কোটি ডলার দিতে বলেছে জনসন অ্যান্ড জনসন কর্তৃপক্ষকে।   এর পর টুইটারে জনসন অ্যান্ড জনসনের পণের বিষয়ে নিজেদের উদ্বেগের কথা বলেছেন বহু ব্যবহারকারী। জেন নামের এক ব্যবহারকারী টুইটে বলেছেন,  তাহলে বেবি পাউডারের কারণেই ডিম্বাশয়ের ক্যান্সার হয়েছিল। এখন জনসন অ্যান্ড জনসনকে অবশ্যই ৭ দশমিক ২ কোটি ডলার ক্ষতিপূরণ দিতে হবে। আইনজীবীদের নিরলস প্রচেষ্টার জন্য ধন্যবাদ। বিষয়টি ভয়ানকও।   আবার কেউ কেউ বলেছেন, তারা এই পণ্য আর ব্যবহার করবেন না। জনসন অ্যান্ড জনসনের মুখপাত্র ক্যারল গুডরিচ বলেন, কোম্পানি মনে করে কয়েক দশকের বৈজ্ঞানিক গবেষণার মাধ্যমে ট্যালকম প্রসাধনীর নিরাপত্তা নিশ্চিত রয়েছে। ডে জেড নামের এক টুইটার ব্যবহারকারী বলেন, জনসনের পাউডার যদি ভয়ঙ্কর হয় তাহলে এটাকে কেন আপনার নিত্য ব্যবহার্য পণ্য হিসেবে রাখবেন?   IMG0   কোম্পানির উদ্দেশ্যে তিনি বলেন, আমি আমার ছেলের গায়ে তোমাদের বেবি পাউডার আর ব্যবহার করছি না। অবশ্য অনেকে বিষয়টিকে অন্যদিকেও নিয়ে যেতে চান। শিভাম এম নামে একজন বলেন, বছরে কয়েক পাউন্ড লিপস্টিক খাওয়া নারীরা ওই পণ্যের ব্র্যান্ডগুলোর বিরুদ্ধে কখন মামলা করবেন আমি তার অপেক্ষায় আছি।   অ্যালাবামার বার্মিংহামের বাসিন্দা জ্যাকুলিন ফক্স ডিম্বাশয়ের ক্যান্সারে আক্রান্ত হয়ে গত বছর অক্টোবরে ৬২ বছর বয়সে মারা যান। তিন বছর আগে ক্যান্সারের চিকিৎসা শুরুর আগে ৩৫ বছরের বেশি সময় ধরে তিনি জনসন অ্যান্ড জনসনের বেবি পাউডার ও শাওয়ার টু শাওয়া ব্যবহার করতেন বলে দাবি করেন ওই নারী। বুধবার এ এবিষয়ে জানতে চাইলে কোম্পানির এক মুখপাত্র তাৎক্ষণিকভাবে কোনো মন্তব্য করতে রাজি হয়নি বলে জানিয়েছে রয়টার্স। রয়টার্স।



352955,368772
ফেসবুকে চালু হলো ‘রিঅ্যাকশনস’ বাটন
টেক
প্রকাশ : ২৫ ফেব্রুয়ারি ২০১৬, ১৪:১০
   বিশ্বজুড়ে নতুন অপশন চালু করেছে ফেসবুক কর্তৃপক্ষ। বুধবার রাতে ফেসবুকের সহপ্রতিষ্ঠাতা ও প্রধান নির্বাহী মার্ক জাকারবার্গ নিজের পেজে এই তথ্য জানিয়েছেন। নতুন এই অপশনটির নাম দেয়া হয়েছে ‘রিঅ্যাকশনস’।   মার্ক জাকারবার্গ লিখেছেন, আজকে আমরা বিশ্বজুড়ে আমাদের রিঅ্যাকশন্স চালু করলাম। নতুন লাইক বাটন, যার মাধ্যমে মনের বিভিন্ন অনুভূতি প্রকাশ করা যাবে।   তিনি লিখেছেন, ফেসবুকে সব সময় আমরা সুখের অনুভূতি প্রকাশ করতে চাই না। মাঝে মাঝে আমরা দুঃখ ও হতাশাও প্রকাশ করতে চাই না। আর এই কারণেই ব্যবহারকারীরা অনেক দিন ধরেই আমাদের কমিউনিটিতে ডিজলাইক বাটনের কথা বলে আসছিলেন।  শুধু সুখ আর দুঃখ ছাড়াও নানা রকমের অনুভূতি মানুষ প্রকাশ করতে চায়।   জাকারবার্গ লিখেছেন, আমি ও আমার টিম অনেক দিন ধরেই এই অনুভূতি প্রকাশের সঠিক ও সহজ উপায় নিয়ে ভাবছিলাম। আমার লক্ষ্য ছিল, ব্যাপারটা লাইক বাটনের মতো সহজ ও সরল করা। আর এর ফলে আমরা তৈরি করেছি এমন সব রিঅ্যাকশন্স, যা মানুষের ভালোবাসা, হাসি, চমক, দুঃখ ও রাগের অনুভূতি প্রকাশে সাহায্য করবে।   এখন পর্যন্ত ভালোবাসার অনুভূতিটাই সবচেয়ে বেশি জনপ্রিয় হয়েছে বলে জানিয়েছেন মার্ক জাকারবার্গ।



352956,368773
আনুশকাকে ফিরে পেতে বিরাট
বিনোদন
প্রকাশ : ২৫ ফেব্রুয়ারি ২০১৬, ১৪:১৭
 বলিউড অভিনেত্রী আনুশকা শর্মার সঙ্গে কিছুদিন হল বিচ্ছেদ হয়েছে ভারতীয় ক্রিকেটার বিরাট কোহলির।  কিন্তু এরপর থেকে তিনি বার বার ফিরে পেতে চাইছেন প্রাক্তন বান্ধবীকে এমন কথা শোনা যাচ্ছে। আর সেই কারণেই নাকি আনুশকার ভাইয়ের সঙ্গে নিয়মিত যোগাযোগ রাখছেন বিরাট কোহলি। নায়িকার মন জয় করতেই বিরাট নাকি ক্রমাগত চেষ্টা চালিয়ে যাচ্ছেন।   জানা গেছে, এ বছরই নাকি বিয়ে করতে চেয়ে আনুশকাকে প্রস্তাব দিয়েছিলেন বিরাট। কিন্তু এই মুহুর্তে কাজে ব্যস্ত বলে বিয়ে করতে পারবেন না, এমনটিই জানিয়ে দেন আনুশকা। সেই থেকেই সম্পর্কে দূরত্বের সূত্রপাত। এরপর ‘সুলতান’ ছবির শুটিং নিয়ে ব্যস্ত হয়ে পড়েন অভিনেত্রী। এরপর ব্রেকআপ নিয়ে সংবাদমাধ্যমের সামনে মুখ খোলেন বিরাট। এমনকি, গণমাধ্যমে আনুশকাকে ‘কন্ট্রোলিং গার্লফ্রেন্ড’ বলেছেন বিরাট। এমন গুজবে মুখর পুরো বলিউড।   কিন্তু গুজব যাই বলুক না কেন, শেষ পর্যন্ত এখনও যে বিরাট তার বান্ধবীকে ফিরে পেতে চাইছেন, তা নিয়ে বেশ আলোচনা চলছে। এদিকে বিরাট যতই বিষয়টি নিয়ে যাই বলুন না কেন, আনুশকা এখনও কোন মন্তব্য করেননি। এবার দেখা যাক, ভাই-এর সঙ্গে যোগাযোগ রেখে কত তাড়াতাড়ি প্রেমিকাকে ফিরে পেতে পারেন বিরাট।



352957,368774
নাশকতার মামলায় মীর্জা আব্বাসের জামিন বহাল
জাতীয়
প্রকাশ : ২৫ ফেব্রুয়ারি ২০১৬, ১৪:২৬
 নাশকতার দু’টি মামালায় বিএনপির স্থায়ী কমিটির সদস্য মীর্জা আব্বাসকে হাইকোর্টের দেয়া জামিন বহাল রেখেছে আপিল বিভাগ। হাইকোর্টের জামিন স্থগিত চেয়ে রাষ্ট্রপক্ষের করা আবেদনের ওপর কোনো আদেশ দেয় নি আপিল বিভাগের চেম্বার বিচারপতি হাসান ফয়েজ সিদ্দিকী।    গত ১৫ ফেব্রুয়ারি মতিঝিল ও পল্টন থানায় দু’টি নাশকতার মামলায় আব্বাসকে ৬ মাসের জামিন দেয়। ওই আদেশ স্থগিত চেয়ে আপিল বিভাগে আবেদন করে রাষ্ট্রপক্ষ।   আজ বৃহস্পতিবার চেম্বার আদালত রাষ্ট্রপক্ষের স্থগিত আবেদনের ওপর ‘নো অর্ডার’ দেয়। এর ফলে মীর্জা আব্বাসের জামিন বহাল রয়েছে বলে জানান তার আইনজীবী ছগির হোসেন লিয়ন।  



352958,368775
নাগরপুরে অজ্ঞাত নারীর লাশ উদ্ধার
সারাদেশ
প্রকাশ : ২৫ ফেব্রুয়ারি ২০১৬, ১৪:২৭
 টাঙ্গাইলের নাগরপুরে অজ্ঞাত এক নারীর লাশ উদ্ধার করা হয়েছে। বৃহস্পতিবার সকালে ময়নাতদন্তের জন্য লাশ টাঙ্গাইল মর্গে পাঠানো হয়েছে।    জানা যায়, গত বুধবার সন্ধ্যায় উপজেলার পার ধল্লা গ্রামের মন্টুর লেবু ক্ষেত থেকে থানা পুলিশ অজ্ঞাত (৩৫) এক নারীর লাশ উদ্ধার করেছে।    এ ব্যাপারে ৩০২/২০১/৩৪ দঃ বিঃ আইনে নাগরপুর থানার এস আই সজল খান বাদি হয়ে একটি মামলা দায়ের করেছেন। বৃহস্পতিবার সকালে লাশ ময়নাতদন্তের জন্য টাঙ্গাইল মর্গে পাঠানো হয়েছে।    মামলার তদন্তকারী এস আই আ. কুদ্দস জানান, ধল্লেশ্বরী নদীর দক্ষিণ পাশে চরের মধ্যে পার ধল্লায় উপজেলার খামার ধল্লা গ্রামের মৃত মুন্নাফের ছেলে মন্টুর লেবু বাগানের ভেতরে ঘাড় ভেঙ্গে গোপনাঙ্গ ক্ষতিগ্রস্থ করা হয়।পরে ওড়না দিয়ে ঢাকা ওই নারীর লাশ উদ্ধার করা হয়।    এ ব্যাপারে নাগরপুর থানা অফিসার ইনচার্জ মো. আব্দুর রকিব খান ঘটনার সততা স্বীকার করে জানান, বুধবার সন্ধ্যায় উপজেলার খামার ধল্লা গ্রামের মন্টুর লেবু বাগানের ভেতর (পার ধল্লা) নামক স্থান থেকে অজ্ঞাত নামা এক নারীর লাশ উদ্ধার করে থানায় একটি হত্যা মামলা রুজু করে।  



