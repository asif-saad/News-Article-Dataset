347913,363730
জাপানে বাস দুর্ঘটনায় নিহতের সংখ্যা বেড়ে ১৫
বিশ্ব সংবাদ
প্রকাশ : ১৯ জানুয়ারি ২০১৬, ১৭:৪৭
 জাপানে গত ২৫ বছরের মধ্যে সবচেয়ে ভয়াবহ বাস দুর্ঘটনায় প্রাণহানির সংখ্যা বেড়ে হয়েছে ১৫। টোকিও’র উত্তর-পশ্চিমাঞ্চলের কারুইজাবা শহরে শুক্রবার এই দুর্ঘটনা ঘটে।   ভোরের আগে বাসটি যখন দিক পরিবর্তন করছিল তখন এর আরোহীরা ঘুমিয়ে ছিল। যাত্রীদের অনেকে ছিল কিশোর-কিশোরী বা তাদের বয়স ২০-এর কোঠায়। দুর্ঘটনার পর ঘটনাস্থলেই ১৪ জন নিহত ও পরে বেশ কয়েকজন আহত হয়। সোমবার ২১ বছর বয়সী বিশ্ববিদ্যালয়ের এক ছাত্রের মৃত্যুতে নিহতের সংখ্যা বেড়ে হয়েছে ১৫। -এএফপি



347914,363731
তেজগাঁওয়ে নতুন শিল্প কারখানা নয় : প্রধানমন্ত্রী
জাতীয়
প্রকাশ : ১৯ জানুয়ারি ২০১৬, ১৮:০৬
 রাজধানীর তেজগাঁওয়ে আর নতুন করে কোনো শিল্প কারখানা স্থাপন না করার নির্দেশ দিয়েছেন প্রধানমন্ত্রী শেখ হাসিনা।   প্রধানমন্ত্রী বলেন, ‘তেজগাঁওয়ে আর নতুন করে কোনো শিল্প কারখানা করা যাবে না। তবে বাণিজ্যিক কার্যক্রম পরিচালনা করার জন্য ভবন তৈরি করা যাবে। একই সঙ্গে মগবাজার মৌচাক ফ্লাইওভার প্রকল্পের কাজ দ্রুত শেষ করতে হবে। সব কাজ জুন ২০১৭ সালের মধ্যে সর্বসাধারণের জন্য উন্মুক্ত করে দেয়ার নির্দেশ দিয়েছেন প্রধানমন্ত্রী শেখ হাসিনা।   মঙ্গলবার রাজধানীর শেরেবাংলা নগরের এনইসি কক্ষে একনেক সভায় প্রধানমন্ত্রী শেখ হাসিনা এ নির্দেশনা দেন। সভা শেষে পরিকল্পনামন্ত্রী আ হ ম মুস্তফা কামাল তার নিজ কক্ষে সাংবাদিকদের এ তথ্য জানান।   মন্ত্রী জানান, একনেক সভায় তেজগাঁও এলাকায় শিল্প কারখানা প্রসঙ্গে প্রধানমন্ত্রী বলেন, এলইডি লাইট (সিকেডি) অ্যাসেমব্লিং প্ল্যান্ট প্রকল্পের চূড়ান্ত অনুমোদন দেয়া হলো। তবে তেজগাঁও এলাকায় আর কোনো শিল্প কারখানা তৈরি করা যাবে না। আমরা নতুন নতুন ইকনোমিক জোন করে দিচ্ছি। এসব স্থানে শিল্প কারখানা নির্মাণ করতে হবে।   মগবাজার-মৌচাক ফ্লাইওভার নির্মাণ প্রকল্প প্রসঙ্গে প্রধানমন্ত্রী সংশ্লিষ্টদের নির্দেশনা দিয়ে বলেন, প্রকল্পের সময় ও ব্যয় আর বাড়ানো হবে না। এই সময়ের মধ্যে কোয়ালিটি নিশ্চিত করে প্রকল্পটি জনসাধারণের জন্য জুন ২০১৭ সালের মধেই উন্মুক্ত করে দিতে হবে।   একনেক সভায় অনুমোদিত ‘বিদ্যুৎ বিতরণ ব্যবস্থা উন্নয়ন প্রকল্প’ সর্ম্পকে প্রধানমন্ত্রী বলেছেন, পল্লী বিদ্যুতায়ন বোর্ড (আরইবি) ও বিদ্যুৎ উন্নয়ন বোর্ড (পিডিবি) দুটি প্রতিষ্ঠান আলাদাভাবে বিদ্যুৎ কার্যক্রম পরিচালনা করবে। এক্ষেত্রে বাংলাদেশ নদীবক্ষের বালিতে মূল্যবান খনিজের উপস্থিতি নির্ণয়ে খনিজ সম্পদ মন্ত্রণালয় ও বিজ্ঞান প্রযুক্তি মন্ত্রণালয়কে যৌথভাবে কাজ করারও নির্দেশ দেন তিনি।   এছাড়া ‘কক্সবাজার বিমানবন্দর উন্নয়ন প্রকল্পের চূড়ান্ত অনুমোদন দেয়া প্রসঙ্গে প্রধানমন্ত্রী বলেন, এটাকে অত্যাধুনিক বিমানবন্দরে রুপ দিতে হবে। সময়ের মধ্যে প্রকল্পের কাজ সম্পূর্ণ করতে হবে। এ ছাড়া প্রকল্প বাস্তবায়ন করতে গিয়ে চার হাজার মানুষ ক্ষতিগ্রস্ত হয়েছে। এদের যথাযথভাবে পুনর্বাসন করারও নির্দেশ দিয়েছেন প্রধানমন্ত্রী।  



347915,363732
শিশু ছাত্রের শরীর পুড়িয়ে দেয়ার ঘটনায় মাদরাসা সুপার জেলহাজতে
সারাদেশ
প্রকাশ : ১৯ জানুয়ারি ২০১৬, ১৮:১১
 বরিশালের মুলাদী উপজেলার চরসেলিমপুরের ফজলুল উলুম সেরাতুল কোরআন মাদরাসার সুপার মাওলানা মো. আল-আমিন মিয়াকে আদালতের মাধ্যমে জেলহাজতে পাঠানো হয়েছে।   মঙ্গলবার দুপুরে পুলিশ সুপারকে চিফ জুডিশিয়াল ম্যাজিস্ট্রেট আদালতে সোর্পদ করা হলে বিচারক মো. এনায়েত উল্লাহ তাকে জেলহাজতে পাঠানোর নির্দেশ দেন।   মাহিমের বাবা গৌরনদী উপজেলার সাকোকাঠী গ্রামের নুর আলম হাওলাদার জানান, সম্প্রতি ওই মাদরাসার শিশু শ্রেণীতে তাকে ভর্তি করানো হয়। সে মাদরাসার ছাত্রাবাসে থাকত। ঘটনার দিন বুধবার গোসল না করে মাদরাসায় যাওয়ার অপরাধে মাদরাসা সুপার মাওলানা মো. আল-আমিন ক্ষিপ্ত হয়ে ক্লাশরুমে মাহিমের গলা চেঁপে ধরে। একপর্যায়ে  ভীত হয়ে শিশু মাহিম ক্লাশ রুমেই মল ত্যাগ করে ফেলে। এতে সুপার আরো ক্ষিপ্ত হয়ে মাহিমকে মাদরাসার পুকুরে নামিয়ে গলা অবধি পানির মধ্যে দাঁড় করিয়ে রাখে। মাহিম শীতে কাঁপতে থাকলে সুপার মাহিমকে পুকুর থেকে তুলে হাত-পা ধরে মাদরাসার রান্নাঘরের জ্বলন্ত চুলায় আগুনের ছেঁকা দেয়। এতে মাহিমের পেটের একটি অংশ পুড়ে দগ্ধ হয়। ঘটনাটি কাউকে না বলার জন্য মাদরাসা সুপার ছাত্রদের ভয়ভীতি দেখান। এরপর অতিগোপনে তিনি মাহিমকে উপজেলা স্বাস্থ্য কমপ্লেক্সে নিয়ে যান। শিশুটির বাবা আল হাওলাদার এ খবর জানতে পেরে হাসপাতালে ছুটে যান।   এরই মধ্যে সুপার আল-আমিন শিশু মাহিমকে ফেলে রেখে আত্মগোপন করেন। পরবর্তীতে অবস্থার অবনতি হলে গৌরনদী হাসপাতালের চিকিৎসকদের পরামর্শে উন্নত চিকিৎসার জন্য মাহিমকে বরিশাল শেবাচিম হাসপাতালের বার্ন ইউনিটে ভর্তি করানো হয়।   খবর পেয়ে থানা পুলিশ রাতে ওই মাদরাসা সুপাকে আটক করে। পরবর্তীতে এ ঘটনায় মামলা হয়।



347916,363733
ব্রিটেনে চালু হচ্ছে জঙ্গিবাদবিরোধী ওয়েবসাইট
টেক
প্রকাশ : ১৯ জানুয়ারি ২০১৬, ১৮:১২
 জঙ্গিবাদবিরোধী কর্মসূচির অংশ হিসাবে ‘ঘৃণার বিরুদ্ধে শিক্ষামূলক’ একটি ওয়েবসাইট চালু করছেন ব্রিটিশ শিক্ষামন্ত্রী নিকি মর্গান।   যে সব মতাদর্শ নিয়ে বিভ্রান্তির উদয় হবে সে সব নিয়ে বিভিন্ন তথ্য এই ওয়েবসাইটে পাওয়া যাবে। স্কুল ও মা-বাবাদের জঙ্গিবাদবিরোধী তথ্যসেবা প্রদানের উদ্দেশ্যে ওয়েবসাইটটি তৈরি করা হয়েছে। এখানে শিশুদের সহিংস পন্থার বিপদ থেকে রক্ষা করতে সরকার এবং বিভিন্ন গ্রুপের উপদেশ প্রচার করা হবে।   এছাড়াও অবৈধ ও অনিবন্ধিত স্কুলগুলোর বিরুদ্ধে ‘কঠোর পদক্ষেপ’ নেয়ার ঘোষণা দিয়েছেন নিকি মর্গান। গত বছর ফেব্রুয়ারিতে  বেথনাল গ্রিন স্কুল থেকে তিন কিশোরী সিরিয়ার উদ্দেশ্যে পালিয়ে গিয়েছিল।   মর্গান বলেছেন, আমরা স্কুলে আলোচনার ক্ষেত্রকে বন্ধ করে দিচ্ছি না বা তরুণ সমাজকে আড়ালে ঢেকে দিচ্ছি না। আমরা শুধু চরমপন্থা প্রতিরোধ করতে চাই, চাই মতাদর্শ নিয়ে উন্মুক্ত আলোচনার অনুমতি দিয়ে দুটির মধ্যে ভারসাম্য সৃষ্টি করতে।   তিনি আরো বলেন, যারা সহিংস মতাদর্শ ছড়াতে পারে এমন কাউকে আমরা স্কুল বা কলেজে প্রবেশের অনুমতি দিব না। সূত্র: বিবিসি



347917,363734
রাজধানীর মোহাম্মদপুরে স্যামসাং ইলেক্ট্রার শোরুম উদ্বোধন
টেক
প্রকাশ : ১৯ জানুয়ারি ২০১৬, ১৮:২২
 স্যামসাংয়ের ডিস্ট্রিবিউটর ইলেক্ট্রা সম্প্রতি মোহাম্মদপুরে তাদের ৪৩তম শোরুমের  উদ্বোধন করেছে।   স্থানীয় মানুষের দোড়গোড়ায় স্যামসাংয়ের পণ্য পৌঁছে দিতে শোরুমটির উদ্বোধন করা হয়। শোরুমটিতে গ্রাহকরা পাবেন স্যামসাং ব্র্যান্ডের টিভি, রেফ্রিজারেটর, ওয়াশিং মেশিন, মাইক্রোওয়েভ ওভেন এবং এয়ার কন্ডিশনার। ইলেক্ট্রা গ্রুপের প্রতিষ্ঠাতা চেয়ারম্যান আলহাজ্জ শহীদুল্লাহ শোরুমটির উদ্বোধন করেন।   এ সময় আরো  উপস্থিত ছিলেন ইলেক্ট্রা ইন্টারন্যাশনালের  চেয়ারম্যান সানাউল্লাহ শহীদ, স্যামসাং ইলেক্ট্রনিক্স  লিমিটেডের হেড অব কনজ্যুমার ইলেক্ট্রনিক্স অ্যান্ড আইটি ফিরোজ মোহাম্মদ এবং স্যামসাং ইলেক্ট্রনিক্সেরর ঊর্ধ্বতন কর্মকর্তারা।  



