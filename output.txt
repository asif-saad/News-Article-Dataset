366197,382014
গাজীপুরে পোশাক কারখানায় আগুন
সারাদেশ
প্রকাশ : ৩১ মে ২০১৬, ২৩:৪৯
 গাজীপুরের চান্দিনা চৌরাস্তায় একটি পোশাক কারখানায় আগুন লেগেছে। অগ্নিকাণ্ড নিয়ন্ত্রণে ফায়ার সার্ভিসের ৪টি ইউনিট কাজ করছে। বিস্তারিত আসছে...



366198,382015
বাঙালির ইতিহাসে সমুজ্জ্বল থাকবেন মানিক মিয়া
সারাদেশ
প্রকাশ : ০১ জুন ২০১৬, ০০:০২
 চট্টগ্রাম বিশ্ববিদ্যালয়ের উপাচার্য ড. ইফতেখার উদ্দিন চৌধুরী বলেছেন, ‘বঙ্গবন্ধু ও বাংলাদেশ যতদিন বেঁচে থাকবে, তফাজ্জল হোসেন মানিক মিয়া ততদিন বাঙালি জাতির জীবনে সমুজ্জল থাকবেন। স্বাধীন বাংলাদেশের ইতিহাসে মহান এ ব্যক্তিত্বের অবদান চিরকাল অম্লান থাকবে।’   গতকাল মঙ্গলবার বিকালে চট্টগ্রাম সার্কিট হাউজে সংবাদপত্র জগতের পথিকৃত্, স্বাধীন বাংলাদেশের অন্যতম স্বপ্নদ্রষ্টা ও দৈনিক ইত্তেফাকের প্রতিষ্ঠাতা সম্পাদক তফাজ্জল হোসেন মানিক মিয়া স্মরণে ‘তফাজ্জল হোসেন মানিক মিয়া, দৈনিক ইত্তেফাক ও আজকের বাংলাদেশ’ শীর্ষক আলোচনাসভায় প্রধান অতিথির বক্তব্যে তিনি একথা বলেন। ড. ইফতেখার বলেন, ‘বঙ্গবন্ধু বাঙালী জাতিকে স্বাধীনতার স্বাদ এনে দিলেও মানিক মিয়ার অবদানও কোনো অংশে কম ছিল না। মানিক মিয়াই বাঙালি জাতিকে জাগ্রত করতে বঙ্গবন্ধুর জন্য ক্ষেত্র প্রস্তুত করেছিলেন, যা বঙ্গবন্ধু তাঁর লেখায় স্বীকারও করেছেন।   ভিসি বলেন, ‘প্রতিটি জাতির কিছু অনুসরণীয় ব্যাক্তিত্ব থাকে। বিশাল ক্যানভাসের কিছু মানুষ থাকেন। মানিক মিয়া সে রকমই বিশাল ক্যানভাসের একজন ব্যক্তিত্ব। নতুন প্রজন্মের মাঝে তাঁর মতো ব্যক্তিত্বতে অনুসরণের মানসিকতা তৈরি করতে পারলে তারা অনেক দূর এগিয়ে যেতে পারবে।’ এ সময় তিনি মানিক মিয়ার কর্মকান্ড পরিচিত করার জন্যে চবি শিক্ষার্থীদের জন্য লাইব্রেরিতে মানিক মিয়া কর্ণার করার আশ্বাস দেন।   অনুষ্ঠানে বিশেষ অতিথির বক্তব্যে বিশিষ্ট চিকিত্সক ও চিটাগাং ক্লাবের সাবেক চেয়ারম্যান ডা. মঈনুল ইসলাম মাহমুদ বলেন, ‘বঙ্গবন্ধু, মানিক মিয়ারা বাংলাদেশকে নিয়ে যে স্বপ্ন দেখেছিলেন তা আজ পুরোপুরি বাস্তবায়িত হচ্ছে না। একমাত্র বঙ্গবন্ধু কণ্যা প্রধানমন্ত্রী শেখ হাসিনা ছাড়া বাকী যেসব রাজনীতিবিদ আছেন তাদের দেশপ্রেম প্রশ্নবোধক। মানিক মিয়ারা খেটে খাওয়া মানুষের কথা বলেছিলেন। একটি সুন্দর গণতান্ত্রিক বাংলাদেশের স্বপ্ন দেখেছিলেন। অথচ আজ দেশে উন্নয়ন কর্মকান্ড নিয়ে প্রশ্ন না থাকলেও গণতন্ত্রের বিকাশ নিয়ে প্রশ্ন উঠছে।’   সাংবাদিক মইনুদ্দীন কাদেরী শওকত বলেন, ‘তাঁর (মানিক মিয়া) সময়ে তিনি যেই ধরণের সাংবাদিকতা চর্চা করতেন, দেশের জন্য, মানুষের কল্যাণের চিন্তা মাথায় রেখে যেভাবে কাজ করতেন তা আজকের সাংবাদিকদের মধ্যে নেই।’   ‘দৈনিক ইত্তেফাকে’ চট্টগ্রাম ব্যুরো প্রধান সালাহউদ্দিন মো. রেজা বলেন, ‘একটি পত্রিকা যে সমাজ পরিবর্তনের হাতিয়ার হতে পারে, একটি স্বাধীনতাকামী একটি জাতির মুখপত্র হয়ে উঠতে পারে ইত্তেফাকের মাধ্যমে তা দেখিয়েছেন মানিক মিয়া।   বিশিষ্ট শিক্ষানুরাগী মোহাম্মদ ইকবাল বলেন, ‘শেখ মুজিব না হলে বাংলাদেশ হতো না। আর মানিক মিয়া না হলে বঙ্গবন্ধু বাঙালি জাতির মাঝে স্বাধীনতার জন্য জাগরণ তৈরি করতে পারতেন না।’   সাংবাদিক সৈয়দ আবদুল ওয়াজেদ বলেন, ‘মানিক মিয়া শুধু একজন সম্পাদক ছিলেন না, তিনি একজন সমাজবিজ্ঞানীও ছিলেন।   স্বাধীন সংবাদপত্র পাঠক সমিতির আয়োজনে সংগঠনটির কেন্দ্রীয় সভাপতি সাংবাদিক এসএম জামালউদ্দিনের সভাপতিত্বে ও  নাজিমউদ্দিনের সঞ্চালনায় অনুষ্ঠানে অন্যদের মধ্যে সংগঠনের কেন্দ্রীয় উপদেষ্টা এমএ সামাদ খান, এডভোকেট মো. আমির হোসেন, সাংবাদিক মিজানুর রহমান চৌধুরী, রাজনীতিবীদ সোহেল মাহমুদ, নুর মোহাম্মদ পুতুল, ওসমান জাহাঙ্গীর, এডভোকেট মাশকুরা বেগম মেহরি, কবি সজল দাশ, সাংবাদিক শ্যামল নাথ, লেখক এম কামাল উদ্দিন বক্তব্য রাখেন।   গতকাল মঙ্গলবার বিকালে চট্টগ্রাম ‘নগর ভবনে’ মানিক মিয়ার মৃত্যুবার্ষিকী উপলক্ষে স্মরণসভার আয়োজন করে বঙ্গবন্ধু ও জাতীয় চার নেতা স্মৃতি পরিষদ। পরিষদের সাধারণ সম্পাদক মো. আবদুর রহিমের সভাপতিত্বে অনুষ্ঠিত সভায় বক্তারা বলেন, ‘তফাজ্জল হোসেন মানিক মিয়া আপসহীন, প্রগতিশীল ও অসাম্প্রদায়িক রাজনীতির অনুসারী ছিলেন। তত্কালীন শাসকগোষ্ঠীর কোনো প্রলোভন, হয়রানি তাকে আদর্শচ্যুত করতে পারেনি।’ এতে অন্যদের মধ্যে বক্তব্য রাখেন আসিফ ইকবাল, আওয়ামী লীগ নেতা আহমদ সোবহান, নগর ছাত্রলীগ নেতা বোরহান উদ্দিন গিফারী, শ্রমিক লীগ নেতা হারুনুর রশিদ, এড. মোয়াজ্জেম হোসেন, দিদারুল ইসলাম খোকা, মোসলেম উদ্দিন, মনির হোসেন, সিবিএ নেতা শহিদুল ইসলাম সুমন, মনির হোসেন, জালাল আহমদ, মো. ফারুক প্রমুখ।



366199,382016
গণমুখী সাংবাদিকতার পথিকৃৎ মানিক মিয়ার মৃত্যুবার্ষিকী আজ
জাতীয়
প্রকাশ : ০১ জুন ২০১৬, ০০:০৪
 বাংলাদেশের সাংবাদিকতা জগতে মানিক মিয়া এক প্রবাদপ্রতিম পুরুষ। বাংলাদেশে (তত্কালীন পূর্ব পাকিস্তান) তার হাত ধরেই সাংবাদিকতা এক নতুন মোড় নিয়েছিল। তিনি তথাকথিত নিরপেক্ষতার বদলে মানুষের মুক্তির পক্ষেই নিজেকে, সাংবাদিকতাকে নিয়োজিত করেছিলেন। কোনো মতবাদ প্রচার নয়, সাংবাদিকতার একমাত্র ও প্রধান লক্ষ্য যে গণমানুষের মুক্তির জন্য নিয়োজিত থাকা, ন্যায়ের প্রশ্নে অবিচল থাকা— এই কথা তিনি তাঁর সারাজীবনের কাজ দিয়ে প্রমাণ করে গেছেন। দৈনিক ইত্তেফাক প্রতিষ্ঠার মাধ্যমে সাংবাদিকতাকে অবলম্বন করে জীবনব্যাপী তিনি এদেশের মানুষের অধিকার আদায়ের সংগ্রামে সামনে থেকে নেতৃত্ব দিয়েছেন।   গণমুখী সাংবাদিকতার পথিকৃত্ ব্যক্তিত্ব তফাজ্জল হোসেন মানিক মিয়ার ৪৭তম মৃত্যুবার্ষিকী আজ। ১৯৬৯ সালের এই দিনে মাত্র ৫৮ বছর বয়সে পাকিস্তানের রাওয়ালপিন্ডিতে শেষ নিশ্বাস ত্যাগ করেন ক্ষণজন্মা এই সাংবাদিক। নীতির প্রশ্নে, বাংলার মানুষের অধিকারের বিষয়ে মানিক মিয়া কখনো আপস করেননি। দৈনিক ইত্তেফাক ছিল তাঁর সেই সংগ্রামী জীবনের প্রধান হাতিয়ার। দৈনিক ইত্তেফাকের প্রতিষ্ঠাতা সম্পাদক, প্রবাদপ্রতিম এই ব্যক্তিত্ব দেশের সাংবাদিকতাকে একটানে বদলে দিয়েছিলেন। মানুষের প্রত্যাশা, বেদনাকে জোরালোভাবে তুলে ধরবার এক আশ্চর্য ক্ষমতা ছিল তাঁর।   ইত্তেফাক তথাকথিত নিরপেক্ষ সাংবাদিকতা করেনি। মানুষের মুক্তির পক্ষে সরাসরি অবস্থান নিয়েছে জাতির প্রতিটি ক্রান্তিকালে। মানিক মিয়া ছিলেন তার কাণ্ডারি। ইত্তেফাক পূর্ব পাকিস্তানে যে ভূমিকা পালন করেছিল তা ছিল সময়ের দাবি। সেসময় দৈনিক ইত্তেফাক ও মানিক মিয়ার অবস্থান এবং আওয়ামী লীগ ও বঙ্গবন্ধু শেখ মুজিবুর রহমানের অবস্থান ছিল এক ও অভিন্ন। শোষণ-বঞ্চনা, সাম্প্রদায়িকতা, রাষ্ট্রের স্বৈরাচারী আচরণের বিরুদ্ধে এবং গণতন্ত্রের              পক্ষে মানিক মিয়ার কলম ছিল সোচ্চার।   এ প্রসঙ্গে বিশিষ্ট সাংবাদিক আবদুল গাফ্ফার চৌধুরী ইত্তেফাককে বলেন, ‘আজ যে স্বাধীনতার সোনালী ফসল আমরা ঘরে তুলছি সেজন্য ইত্তেফাক এবং মানিক মিয়ার একক অবদান অসাধারণ। বাংলাদেশের স্বাধীনতার ইতিহাসে ইত্তেফাক একটি অবিস্মরণীয় নাম হয়ে থাকবে। আজকের সাংবাদিকতায় বাণিজ্য ও মুনাফা প্রধান লক্ষ্য, কিন্তু সে যুগের সাংবাদিকতায় আদর্শ এবং তার জন্য লড়াই ছিল মুখ্য উদ্দেশ্য। সাংবাদিকদের গাড়ি-বাড়ি ছিল না কিন্তু ছিল অটুট আদর্শ, নিষ্ঠা। মানিক মিয়া শুধু সংবাদপত্রের মালিক ছিলেন না, ছিলেন জনজীবনভিত্তিক সাংবাদিকতার পথিকৃত্।’   দৈনিক ইত্তেফাকের অঙ্গসজ্জায় আজ আমূল পরিবর্তন এসেছে, হয়ে উঠেছে আধুনিক। সাধু ভাষার বদলে চলিত ভাষাকে গ্রহণ করা হয়েছে সময়ের দাবি মেটাতে। কিন্তু সম্পাদকীয় নীতি আজো মানিক মিয়ার প্রদর্শিত পথেই পরিচালিত হচ্ছে। গণতন্ত্র, অসাম্প্রদায়িক সমাজ গঠন এবং বাংলাদেশের মানুষের অধিকারের প্রশ্নে ইত্তেফাকের অবস্থান প্রতিষ্ঠার পর থেকে একই রয়েছে।   রাজনৈতিক জগতে মানিক মিয়া ছিলেন হোসেন শহীদ সোহরাওয়ার্দীর ভাবশিষ্য। ঘনিষ্ঠ ছিলেন জাতির জনক বঙ্গবন্ধু শেখ মুজিবুর রহমানের। ‘আমার মানিক ভাই’ শিরোনামে এক লেখায় বঙ্গবন্ধু উল্লেখ করেছিলেন, ‘... আমার ব্যক্তিগত জীবনে মানিক ভাই’র প্রভাব যে কত গভীর, তা ভাষায় ব্যক্ত করার মত নয়। ১৯৪৩ সাল থেকে তাঁর সাথে আমার পরিচয়। সে পরিচয়ের পর থেকে সারাটা জীবন আমরা দু’ভাই একসাথে জনগণের অধিকার অর্জনের সংগ্রাম করেছি। ... একটা বিষয়ে আমরা উভয়ই একমত ছিলাম। এবং তা হল, বাংলার  স্বাধীনতা। স্বাধীনতা ভিন্ন বাঙালির মুক্তি নেই, এ বিষয়ে আমাদের মাঝে কোনো দ্বিধা-দ্বন্দ্বের অবকাশ ছিল না। আর ছিল না বলেই নানা ঘাত-প্রতিঘাতের মধ্যেও দু’জন দু’ফ্রন্টে থেকে কাজ করেছি। আমি কাজ করেছি মাঠে-ময়দানে আর মানিক ভাই তাঁর ক্ষুরধার লেখনীর সাহায্যে।’   শুধু সাংবাদিক কিংবা রাজনীতির পথপ্রদর্শকই নন, মানুষ হিসাবেও তিনি ছিলেন আকর্ষণীয় ব্যক্তিত্বের অধিকারী। তাঁর সংস্পর্শে যিনি একবার এসেছেন তিনি তাঁর সম্মোহনী ব্যক্তিত্বের প্রতি আকৃষ্ট হয়েছেন। মানিক মিয়া ছিলেন উদার গণতন্ত্রের ধারক। একজন রাজনীতিমনস্ক সাংবাদিক হয়েও তাঁর রাজনৈতিক কোনো উচ্চাভিলাষ ছিল না, ছিল না ব্যক্তিগত কোনো লোভ। এ কারণেই সত্ ও নির্মোহ অবস্থান থেকে সত্য কথা বলার সাহস দেখাতে পারতেন। জেল-জুলুম, অত্যাচার, নিপীড়ন এবং সরকারের অসহযোগিতাকে মোকাবিলা করে, নীতির প্রশ্নে অবিচল থেকে তাঁকে মানুষের অধিকারের কথা বলতে হয়েছে।   পূর্ব ও পশ্চিম পাকিস্তানের মধ্যে অর্থনৈতিক, সামাজিক ও রাজনৈতিক বৈষম্যের কথা সহজ ভাষায় মানিক মিয়া মানুষের সামনে তুলে ধরতেন। তিনি ছিলেন নির্ভীক সাংবাদিকতার কিংবদন্তী পুরুষ, আধুনিক সংবাদপত্রের রূপকার, বাঙালি জাতীয়তাবাদ আন্দোলনের অন্যতম প্রবক্তা। ‘রাজনৈতিক ধোঁকাবজি’, ‘রাজনৈতিক মঞ্চ’ আর ‘রঙ্গমঞ্চ’ শিরোনামে কলাম লিখে বাংলাদেশের মানুষকে স্বাধীনতাকামী করে তোলেন মানিক মিয়া। ‘মোসাফির’ শিরোনামে তাঁর ‘রাজনৈতিক মঞ্চ’ কলামে নির্ভীক সত্য ভাষণ, অনন্য রাজনৈতিক দিক-নির্দেশনা এবং গণমানুষের প্রতি ভালোবাসার কারণেই বাংলার মানুষের হূদয়ে তিনি অবিনশ্বর হয়ে রয়েছেন।   মানিক মিয়া প্রচলিত অর্থে শুধুমাত্র একজন সাংবাদিক ছিলেন না। বরং সাংবাদিকতার মাধ্যমে মানুষের মুক্তির পথ রচনার ঐতিহাসিক দায়িত্ব পালন করেছিলেন। তার আপসহীন মনোভাবের কারণে প্রতিক্রিয়াশীল পাকিস্তানি শাসকরা বার বার তাঁর কণ্ঠকে স্তব্ধ করতে চেয়েছে। দৈনিক ইত্তেফাকের ওপর বার বার নেমে এসেছে বিপর্যয়। বাংলাদেশের স্বাধিকার আন্দোলনে দৈনিক ইত্তেফাক এক অসামান্য ভূমিকা পালন করেছিল। সামরিক শাসনের বিরুদ্ধে সোচ্চার থেকে আপসহীনভাবে তিনি সত্য প্রকাশ করেছেন। একসময়ে তদানীন্তন পাকিস্তান সরকারের সামরিক শাসক দৈনিক ইত্তেফাকের প্রকাশনা বন্ধ করে দেয়। সে সময়ে সরকারের সঙ্গে আপস করলে তিনি ইত্তেফাক প্রকাশনা অব্যাহত রাখতে পারতেন। কিন্তু তিনি এবং তার চেতনায় উদ্বুদ্ধ সাংবাদিক শ্রেণি জনমানুষের সংবাদপত্রের প্রতি যে বিশ্বাস তার সঙ্গে আপস করেননি। তিন বছর পত্রিকা প্রকাশ বন্ধ রেখেছিলেন। সামরিক জান্তা ও স্বৈরাচারী শাসকের রক্তচক্ষুকে উপেক্ষা করে নির্ভীক সাংবাদিকতার যে উদাহরণ তিনি সৃষ্টি করে গেছেন তা পৃথিবীর ইতিহাসে এক বিরল দৃষ্টান্ত।   কর্মসূচি: তফাজ্জল হোসেন মানিক মিয়ার মৃত্যুবার্ষিকী উপলক্ষে ইত্তেফাক গ্রুপের পক্ষ থেকে আজ নানা কর্মসূচি গ্রহণ করা হয়েছে। এর মধ্যে রয়েছে: মরহুমের আজিমপুর কবরস্থানস্থ মাজারে সকাল ৭টা থেকে কোরানখানি, ১০টায়  মোনাজাত ও তবারক বিতরণ, দৈনিক ইত্তেফাকের কাজলারপাড় কার্যালয় সংলগ্ন বায়তুল জান্নাত জামে মসজিদে বাদ জোহর মিলাদ মহফিল ও তবারক বিতরণ, মরহুমের কনিষ্ঠ পুত্র পরিবেশ ও বন মন্ত্রী আনোয়ার হোসেন মঞ্জুর ধানমন্ডির বাসভবনে সকালে কোরানখানি ও এতিমদের মধ্যে তবারক বিতরণ এবং মরহুমের জ্যেষ্ঠ কন্যা মরহুমা আক্তারুন্নাহার বেবী’র বাসভবনে বাদ এশা মিলাদ ও দোয়া মাহফিল।   এ উপলক্ষে জাতীয় পার্টি-জেপি বিভিন্ন কর্মসূচি নিয়েছে। এর মধ্যে রয়েছে: সকাল ৮.৩০ মিনিটে মরহুমের মাজার জিয়ারত, পুস্পার্ঘ্য অর্পণ, ফাতিহা পাঠ ও সকাল ৯টায় মিলাদ মাহফিল। বিকাল ৩.৩০ মিনিটে রাজধানীর ডিপ্লোমা ইনজিনিয়ার্স ইন্সটিটিউট মিলনায়তনে মরহুমের কর্মময় জীবনের উপর আলোচনা সভা। এতে অতিথি হিসাবে উপস্থিত থাকবেন মুক্তিযুদ্ধ বিষয়ক মন্ত্রী আ. ক. ম. মোজাম্মেল হক, স্বরাষ্ট্র মন্ত্রী আসাদুজ্জামান খান কামাল, ঢাকা বিশ্ববিদ্যালয়ের উপাচার্য আ আ ম স আরেফিন সিদ্দিক, প্রধানমন্ত্রীর তথ্য বিষয়ক উপদেষ্টা ইকবাল সোবহান চৌধুরী, সুপ্রিম কোর্টের সিনিয়র আইনজীবী ব্যারিষ্টার রফিক উল হক, ব্যারিষ্টার আমিরুল ইসলাম প্রমুখ।   এদিকে মানিক মিয়া রিসার্চ একাডেমি সকালে মরহুমের মাজারে পুস্পার্ঘ্য অর্পণ ও দোয়া মাহফিলের আয়োজন করেছে। বাংলাদেশ সাংবাদিক অধিকার ফোরাম সকাল ১১ টায় জাতীয় প্রেস ক্লাবে স্মরণসভার আয়োজন করেছে। এছাড়া পিরোজপুরে জেপির ভান্ডারিয়া শাখার উদ্যোগে স্থানীয় দলীয় কার্যালয়ে বাদ মাগরিব মিলাদ ও দোয়া মাহফিলের আয়োজন করা হয়েছে।



366200,382017
রংপুরে মহাসড়কে ধান ফেলে কৃষকদের বিক্ষোভ
সারাদেশ
প্রকাশ : ০১ জুন ২০১৬, ০০:১৯
 ধানের ন্যায্য মূল্যের দাবিতে মহাসড়কে ধান ঢেলে ও সড়ক অবরোধ করে বিক্ষোভ করেছে রংপুরের কৃষকরা। গতকাল মঙ্গলবার সমাজতান্ত্রিক ক্ষেতমজুর ও কৃষক ফ্রন্ট এবং বাসদ (মার্কসবাদী) রংপুর জেলা শাখার উদ্যোগে মহানগরীর সাতমাথা এলাকায় মানববন্ধন কর্মসূচি পালন করা হয়। এতে রংপুরের কৃষকরা স্বতঃস্ফূর্তভাবে অংশ  নেন। এ সময় মহাসড়কে বেশ কয়েক বস্তা ধান ফেলে দিয়ে সড়ক অবরোধ করা হয়।   পরে সেখানে বাসদ (মার্কসবাদী) জেলা সমন্বয়ক কমরেড আনোয়ার হোসেন বাবলুর সভাপতিত্বে অনুষ্ঠিত সমাবেশে অন্যান্যের মধ্যে বক্তব্য রাখেন, সদস্য পলাশ কান্তি নাগ, কৃষক মজিবর রহমান প্রমুখ। সমাবেশ থেকে বক্তারা অবিলম্বে হাটে   হাটে ক্রয় কেন্দ্র খুলে সরকারি উদ্যোগে সরাসরি কৃষকের কাছ থেকে সরকার নির্ধারিত ৯শ’ ২০ টাকা দরে ধান ক্রয় ও বর্ধিত ভূমি উন্নয়ন কর প্রত্যাহারের দাবি জানান।



366201,382018
ফাল্লুজায় আইএস-সেনাবাহিনী তুমুল সংঘর্ষ, অবরুদ্ধ জনগণ
বিশ্ব সংবাদ
প্রকাশ : ০১ জুন ২০১৬, ০০:২১
 ইরাকে আইএস নির্মূল অভিযানে নামা সেনাবাহিনীর সঙ্গে এই জঙ্গিদের তুমুল সংঘর্ষ শুরু হয়েছে। ইরাকের সরকার চায় প্রথমে ফাল্লুজাকে এই জঙ্গিদের হাত থেকে মুক্ত করে অন্যান্য এলাকা থেকেও তাদের বিতাড়িত করতে। অভিযান শুরুর পর বড় ধরনের সাফল্য পেলেও গতকাল মঙ্গলবার বেশ কয়েকটি এলাকায় এই জঙ্গিরা প্রবল প্রতিরোধ গড়ে তুলেছে বলে জানা গেছে। সেখানে হাজার হাজার বেসামরিক লোক অবরুদ্ধ হয়ে পড়েছে।   সরকারি সৈন্যরা মঙ্গলবার ফাল্লুজার দক্ষিণাঞ্চলীয় শহরতলী নুয়াইমিয়ার ভেতর দিয়ে অগ্রসর হলে আইএসের বহু যোদ্ধা অতর্কিতে তাদের ওপর হামলা চালায়। ফাল্লুজা অভিযানের নেতৃত্বে থাকা ইরাকি সেনাবাহিনীর উচ্চপদস্থ কর্মকর্তা আব্দেল ওয়াহাব আল সাদি এএফপি বার্তা সংস্থাকে বলেছেন, শ’ খানেকের মত আইএস যোদ্ধা ঐ হামলায় অংশ নেয়। তাদের সাথে ভারি অস্ত্র ছিলো, কিন্তু গাড়ি বোমা বা আত্মঘাতী হামলা চালায়নি।   ইরাকি বিশেষ বাহিনীর সূত্র উদ্ধৃত করে বার্তা সংস্থা এপি জানিয়েছে, আইএস যোদ্ধারা ছটি বিস্ফোরক ভর্তি গাড়ি নিয়ে হামরা চালিয়েছিলো। কিন্তু কোনটিই তাদের লক্ষ্যবস্তুতে আঘাত করতে পারেনি। লুকানো টানেলের ভেতর দিয়ে এসে আইএস যোদ্ধারা হামলা চালায়। অনেক স্নাইপারও ব্যবহার করেছে তারা।   জেনারেল আব্দেল ওয়াহাব দাবি করেছেন ৭৫ জন আইএস যোদ্ধাকে তারা হত্যা করতে সমর্থ হয়েছেন। তবে ইরাকি বাহিনীর পক্ষে হতাহতের খবর জানা যায়নি। সপ্তাহখানেক ধরে চলা লড়াইয়ের পর শহরে আটকে পড়া ৫০ হাজারের মত বেসামরিক লোকজনের অবস্থা নিয়ে গভীর উদ্বেগ তৈরি হয়েছে। বিভিন্ন সূত্রে পাওয়া খবরে জানা গেছে, ফাল্লুজা শহরের লোকজনের কাছে খাবার নেই। খাবারের অভাবে মানুষজন মারা যাচ্ছে। সরকারের পক্ষ থেকে মানুষজনকে শহর ছাড়তে বললেও, আইএস জঙ্গিরা তাদের যেতে দিচ্ছে না। তাদেরকে মানবঢাল হিসেবে ব্যবহার করা হচ্ছে।   পালিয়ে আসা লোকজন জানিয়েছেন, আইএসের হয়ে যুদ্ধ করতে না চাইলে লোকজনকে হত্যা পর্যন্ত করা হচ্ছে। ইরাকের যে দুটো গুরুত্বপূর্ণ শহর আইএসের দখলে তার একটি এই ফাল্লুজা। গত প্রায় আড়াই বছর ধরে ইসলামিক স্টেট এই শহর নিয়ন্ত্রণ করছে। অন্য শহরটি হচ্ছে মসুল।



366202,382019
জলবায়ু ঝুঁকি মোকাবেলায় নিজস্ব অর্থায়নে প্রকল্প বাস্তবায়ন করছে সরকার: আনোয়ার হোসেন মঞ্জু
সারাদেশ
প্রকাশ : ০১ জুন ২০১৬, ০০:২৮
 পরিবেশ ও বন মন্ত্রী আনোয়ার হোসেন মঞ্জু বলেছেন, জলবায়ু পরিবর্তনের ঝুঁকি মোকাবিলায় বাংলাদেশ অলস বসে নেই। এ সমস্যা মোকাবিলায় সক্ষমতা বাড়ানোর উদ্যোগও নেয়া হয়েছে। বাংলাদেশ ইতোমধ্যে নিজস্ব অর্থায়নে জলবায়ু পরিবর্তনের ঝুঁকি মোকাবিলায় বিভিন্ন প্রকল্প বাস্তবায়ন করছে। তিনি বলেন, জলবায়ু পরিবর্তনের ঝুঁকি মোকাবিলা একটি বৈশ্বিক বিষয়। এ ঝুঁকি মোকাবিলায় শুধু দেশের বাইরে থেকে অর্থ আসবে—এমন ধারণা নিয়ে বসে থাকলে চলবে না। এ মনোভাব পরিবর্তন করতে হবে।   গতকাল মঙ্গলবার রাজধানীর বঙ্গবন্ধু আন্তর্জাতিক সম্মেলন কেন্দ্রে এক পরামর্শ সভায় প্রধান অতিথির বক্তব্যে মন্ত্রী এসব কথা বলেন। পরিবেশ ও বন রক্ষা এবং জলবায়ু পরিবর্তনের ঝুঁকি মোকাবিলায় ‘দেশীয় বিনিয়োগ পরিকল্পনা’ বিষয়ে এই দ্বিতীয় জাতীয় পরামর্শ সভার আয়োজন করে পরিবেশ ও বন মন্ত্রণালয়। এতে সহযোগিতা করে জাতিসংঘের খাদ্য ও কৃষি সংস্থা (এফএও)। প্রসঙ্গত, প্যারিসে অনুষ্ঠিত জাতিসংঘের শীর্ষ জলবায়ু সম্মেলনে সদস্য দেশগুলো জলবায়ু পরিবর্তনের ঝুঁকি মোকাবিলায় যে একশ’ বিলিয়ন মার্কিন ডলারের অঙ্গীকার করেছিলো তা খরচে দেশগুলোর বিনিয়োগ পরিকল্পনা নিয়ে এখন আলোচনা হচ্ছে।   আনোয়ার হোসেন মঞ্জু বলেন, বড় ঝুঁকিতে থাকা বাংলাদেশকে শুধু বিদেশি সাহায্যের দিকে তাকিয়ে থাকলে চলবে না। আন্তর্জাতিক সংস্থা বা বন্ধু দেশের সাহায্য এক্ষেত্রে আমাদের সহযোগিতা করতে পারে। তিনি বলেন, জলবায়ু পরিবর্তন ঝুঁকি মোকাবিলায় প্রতিবছর বৈশ্বিকভাবে আমাদের একশ’ বিলিয়ন ডলার দরকার। কিন্তু সব দেশের অর্থনীতির সূচক নিচের দিকে যাচ্ছে। এটি উদ্বেগজনক। তিনি বলেন, পরিবেশ রক্ষা ও জলবায়ু পরিবর্তনজনিত ঝুঁকি মোকাবিলায় অর্থের প্রয়োজন রয়েছে। কিন্তু এটিও সত্যি যে, এসব অর্থ খরচের জন্য আমাদেরকে অবকাঠামোর উন্নয়ন করতে হবে। কিন্তু পরিকল্পনা ও লক্ষ্য বাস্তবায়নে অনেক উন্নয়নশীল দেশের মত আমাদেরও পর্যাপ্ত প্রতিষ্ঠান নেই। প্রাতিষ্ঠানিক ও টেকসই উন্নয়নের জন্য যে অর্থ দরকার তার সংস্থান সরকারের পাশাপাশি বেসরকারি প্রতিষ্ঠানগুলোও করতে পারে।   পরিবেশ ও বন মন্ত্রী বলেন, সর্বশেষ জলবায়ু সম্মেলনে ২০২৫ সালের মধ্যে জলবায়ু পরিবর্তনজনিত ঝুঁকি মোকাবিলায় কতগুলো লক্ষ্যমাত্রা অর্জনের সময়সীমা বেঁধে দেয়া হয়। এ ঝুঁকি মোকাবিলায় প্রাপ্ত টাকার উপযুক্ত ব্যবহার করাটাও গুরুত্বপূর্ণ। কেননা অনেক ক্ষেত্রে খরচের অপচয়ও হয়। অপচয় প্রকল্পের ব্যয় ও বাস্তবায়নের সময়সীমা বাড়ায়। এটি রোধ করা জরুরি। তিনি বলেন, বিশেষজ্ঞরা বলছেন যে, বাংলাদেশ পানির ১০ ফুট নিচে তলিয়ে যাবে। আবার আমাদের জমির স্বল্পতা রয়েছে। প্রতি বছর দুই শতাংশ জমি নদীভাঙনে চলে যাচ্ছে। সবমিলিয়ে ৫ শতাংশ জমি আমরা হারাচ্ছি। এ অবস্থায় পরিবেশ রক্ষা ও জলবায়ু পরিবর্তনের ঝুঁকি মোকাবিলায় আমাদের সচেতন ও সংবেদনশীল হয়ে কাজ না করে উপায় নেই।   আনোয়ার হোসেন মঞ্জু আরো বলেন, আমাদের বনের পরিমাণ ১৪ শতাংশ থেকে ১৭ শতাংশে উন্নীত হয়েছে। বনায়ন, পরিবেশ রক্ষা ও জলবায়ু পরিবর্তন ঝুঁকি মোকাবিলায় বিদেশ থেকে অর্থের সংস্থান হোক বা না হোক আমাদেরকে লক্ষ্য অর্জনে কাজ করে যেতে হবে। সনাতনী মনোভাব পরিবর্তন করতে হবে।   সভাপতির বক্তব্যে পরিবেশ ও বন সচিব ড. কামাল উদ্দিন আহমেদ বলেন, দেশের উপকূলীয় ১৯টি জেলার ৯০ লাখ মানুষ প্রচণ্ড ঝুঁকির মধ্যে রয়েছে। সমুদ্রপৃষ্ঠের উচ্চতা বৃদ্ধি, লবণাক্ততাসহ নানা কারণে তারা বিপদগ্রস্ত। উপকূলসহ সারাদেশে পরিবেশ ঝুঁকি মোকাবিলায় সমন্বিতভাবে কাজ করতে হবে। টেকসই উন্নয়নে নজর দিতে হবে।   ইউএসএইড বাংলাদেশ’র মিশন পরিচালক জেনিনা জারুজেলস্কি বলেন, জলবায়ু পরিবর্তনজনিত ঝুঁকি বিবেচনায় বাংলাদেশ এখন এক নম্বরে রয়েছে। ২০২৫ সালে এ জন্য সবচেয়ে বেশি ভুগবে বাংলাদেশ। তাই বাংলাদেশের এক মুহূর্ত সময়ও অপচয় করা উচিত হবে না। সিআইপি প্রণয়ন খুবই কার্যকরী উদ্যোগ। এটি দ্রুত চূড়ান্ত ও বাস্তবায়ন করতে হবে। জলবায়ু পরিবর্তনের ঝুঁকি মোকাবিলায় প্রস্তুতি গ্রহণের ক্ষেত্রে বাংলাদেশ বিশ্বকেও নেতৃত্ব দিতে পারে।   অনুষ্ঠানে অন্যান্যের মধ্যে বক্তব্য রাখেন পরিবেশ ও বন মন্ত্রণালয়ের অতিরিক্ত সচিব আব্দুল্লাহ আল মোহসিন চৌধুরী, প্রধান বন সংরক্ষক মো. ইউনুস আলী, এফএও বাংলাদেশ’র প্রতিনিধি মাইক রবসন, প্রধান কারিগরি উপদেষ্টা ড. মার্কো বস্কলো, পরিবেশ মন্ত্রণালয়ের জাতীয় পরামর্শক শাহ মোহাম্মদ মাহবুব ও মো. শাহেদুজ্জামান।   উল্লেখ্য, ইউএসএইড’র সহযোগিতায় ‘পরিবেশ, বন ও জলবায়ু পরিবর্তনের ঝুঁকি মোকাবিলায় পরিবেশ ও বন মন্ত্রণালয় এবং এর সংস্থাগুলোর সক্ষমতা বৃদ্ধি’ প্রকল্পের আওতায় আগামী পাঁচ বছরের জন্য দেশীয় বিনিয়োগ পরিকল্পনা (সিআইপি) প্রণয়ন করা হচ্ছে। এরই অংশ হিসেবে এ সভার আয়োজন করা হয়।



366203,382020
নির্মাণে অনিয়ম হওয়ায় ভেঙে ফেলা হচ্ছে বক্স কালভার্ট
সারাদেশ
প্রকাশ : ০১ জুন ২০১৬, ০০:৪৫
 অবশেষে ভেঙে ফেলা হচ্ছে নালিতাবাড়ী নাকুগাঁও স্থলবন্দর মহাসড়কের বাল্লাকান্দা বাজারের কাছে সদ্যনির্মিত ৪০ ফুট দৈর্ঘ্যের বক্স কালভার্টটি। চরম অনিয়ম ও নিম্নমানের কাজ করায় এলাকাবাসীর অভিযোগের প্রেক্ষিতে তদন্ত সাপেক্ষে কর্তৃপক্ষ এ নির্দেশ দেন ঠিকাদারী প্রতিষ্ঠানকে।   এলাকাবাসী জানায়, অনিয়মের আশ্রয় নিয়ে ঠিকাদার পুরনো বক্স কালভার্টের বেস (ভিত্তি) না ভেঙে তার উপর নতুন সংযোজন করে বেস তৈরি করে এবং খুবই নিম্নমানের কাজ করে। কাজের অনিয়ম দেখে ওই সময় এলাকাবাসি বাধা দিলেও মানা হয়নি। ফলে নির্মাণ কাজ শেষ হওয়ার পরই দুইপাশে মাটি ভরাটের সময় কালভার্টটির দুইপাশেই নির্মিত ওয়ালে অসংখ্য ফাটল দেখা দেয়। এসময় এলাকাবাসী প্রতিবাদ জানালে সিমেন্টের লেপ দিয়ে কালভার্টটি চলাচলের জন্য খুলে দেওয়া হয়। এমতাবস্থায় এলাকাবাসী একটি লিখিত অভিযোগ সড়ক ও সেতুমন্ত্রী বরাবর প্রেরণ করেন। এরই প্রেক্ষিতে বক্স কালভার্টটি কর্তৃপক্ষ ভেঙে নতুন করে নির্মাণের নির্দেশ প্রদান করেন। ফলে সোমবার ভোর থেকে একটি ৫ টন ওজনের হেমার মেশিন ও একটি স্কেভেটর দিয়ে বক্স কালভার্টটি ভেঙে ফেলতে শুরু করেছে।   এ ব্যাপারে আক্রাম এন্টারপ্রাইজের স্বত্বাধিকারী মোঃ আক্রাম হোসেন জানান, মোট ১০টি বক্স কালভার্ট নিয়ে প্যাকেজের মধ্যে একটিতে ফাটল দেখা দেওয়ায় নতুন করে নির্মাণ করা হচ্ছে। বাকি ৯টি ঠিক আছে। এতে আমার লোকসান গুনতে হবে।   শেরপুর সড়ক ও জনপথ বিভাগের উপ-বিভাগীয় প্রকৌশলী মাসুদ মাহমুদ সুমন জানান, নির্মাণের পরপরই বিভিন্ন পরীক্ষা-নিরীক্ষা করে বেশকিছু ত্রুটি পাওয়া গেছে। ফলে এটি ভেঙে নতুন করে নির্মাণের নির্দেশ দেওয়া হয়েছে।



366204,382021
নবীনগরে বিদ্যুৎস্পৃষ্টে গৃহবধুর মৃত্যু
সারাদেশ
প্রকাশ : ০১ জুন ২০১৬, ০০:৪৯
 ব্রাহ্মণবাড়িয়ার নবীনগর পৌর এলাকার মাঝিকাড়া গ্রামে গতকাল মঙ্গলবার বিকালে বিদ্যুৎস্পৃষ্টে এক গৃহবধুর মর্মান্তিক মৃত্যু হয়েছে। সে মাঝিকাড়া গ্রামের চান মিয়ার স্ত্রী রত্না বেগম (৩৫)। জানা যায়, রত্না বেগম বিকালে গোসল শেষে তারের ওপর কাপড় রোদে শুকানোর জন্য দিতে গিয়ে বিদ্যুৎপৃষ্ট হয়। আশংকাজনক অবস্থায় তাকে নবীনগর সদর হাসপাতালে নিয়ে এলে কতর্ব্যরত চিকিৎসক মৃত ঘোষণা করে।



366205,382022
ধর্মঘটে বিধ্বস্ত ফ্রান্স
বিশ্ব সংবাদ
প্রকাশ : ০১ জুন ২০১৬, ০২:৩৯
 সরকারের পরিকল্পিত শ্রম আইন সংস্কার নিয়ে শ্রমিক ইউনিয়নের প্রতিবাদের মধ্যে ধর্মঘটের ডাক দিয়েছেন ফ্রান্সের রেলওয়ে কর্মীরা। এর ফলে জ্বালানি স্বল্পতায় ভুগতে থাকা ফ্রান্সের পরিবহনখাত আরো বিপর্যয়ের মুখে পড়বে বলে ধারণা করা হচ্ছে।   এদিকে ফরাসি প্রেসিডেন্ট ফ্রাঁসোয়া ওঁলাদ জানিয়েছেন, প্রস্তাবিত সংস্কার পরিকল্পনা থেকে তিনি সরে আসবেন না। এই পরিকল্পনায় শ্রমিক নিয়োগ ও ছাঁটাই সহজ করার প্রস্তাব করা হয়েছে।   দুই সপ্তাহেরও কম সময়ের মধ্যে ফ্রান্সে ইউরো ফুটবলের চ্যাম্পিয়নশিপ টুর্নামেন্ট শুরু হওয়ার কথা। এর আগে শ্রমিক অসন্তোষ দেখা দেয়ায় দেশটির যোগাযোগ ব্যবস্থা নাজুক হয়ে পড়েছে।   সোমবার ফ্রান্সের আটটি তেল শোধনাগারের মধ্যে ছয়টির কার্যক্রম শ্রমিক ইউনিয়নের সিদ্ধান্তের কারণে হয় বন্ধ ছিল অথবা উত্পাদন ন্যূনতম পর্যায়ে ছিল।   উত্তরাঞ্চলীয় ল্য হ্যাভেয়ার তেল শোধনাগারের শ্রমিকরা তাদের চলমান অবরোধ বুধবার পর্যন্ত ধরে রাখার পক্ষে ভোট দেন। এই শোধনাগার থেকে রাজধানী প্যারিসের দুটি প্রধান বিমানবন্দরে জ্বালানি সরবরাহ করা হয়। এর মধ্যে প্যারিস মেট্রোরেলের কর্মীরা আগামীকাল বৃহস্পতিবার থেকে অনির্দিষ্টকালের জন্য ধর্মঘটের ডাক দিয়েছেন। এছাড়া বেতন নিয়ে ক্ষুব্ধ এয়ার ফ্রান্সের পাইলটরাও ধর্মঘটের পক্ষে ভোট দিয়েছেন। এতে চলতি সপ্তাহের শেষ দিকে দেশটির যোগাযোগ ব্যবস্থা আরো বিপর্যয়ের মুখে পড়বে বলে আশঙ্কা করা হচ্ছে। এ অবস্থার প্রেক্ষাপটে দেশটির প্রধানমন্ত্রী ম্যানুয়েল ভ্যালাস তার কানাডা সফর বাতিল করেছেন। পররাষ্ট্রমন্ত্রী জ্যা মার্ক আরাউলত জানিয়েছেন, তিনি চান ফ্রান্স ব্যবসার জন্য উন্মুক্তই থাকুক।    এদিকে গত সপ্তাহে শ্রমিক সমাবেশগুলোতে প্রতিবাদকারী শ্রমিকদের সঙ্গে পুলিশের সংঘর্ষের ঘটনা ঘটে। এসব ঘটনা দেশের পর্যটন শিল্পকে ঝুঁকির মুখে ফেলতে পারে বলে সতর্ক করেছে প্যারিস পর্যটন বোর্ড। এক বিবৃতিতে বোর্ড বলেছে, প্যারিসের কেন্দ্রস্থলে গেরিলা-ধরনে মারামারি সারা বিশ্বে প্রচারিত হয়েছে, এতে ভয়ের অনুভূতি ফিরে এসে ভুল বোঝাবুঝি তৈরি হতে পারে। বিবৃতিতে গত নভেম্বরের সন্ত্রাসী হামলায় প্যারিসে ১৩০ জন নিহত হওয়ার পর সৃষ্ট নিরাপত্তা শঙ্কার দিকে ইঙ্গিত করা হয়েছে।   তবে নিজেদের দৈনন্দিন জীবনে এসব বিঘ্ন সত্ত্বেও ফ্রান্সের ৪৬ শতাংশ মানুষ শ্রমিক আন্দোলনের প্রতি তাদের সমর্থন ব্যক্ত করেছেন বলে রবিবার প্রকাশিত এক সংবাদপত্রের জরিপের ফলাফলে উল্লেখ করা হয়েছে।



366206,382023
বরিশালে ‘বন্দুকযুদ্ধে’ ডাকাত নিহত
সারাদেশ
প্রকাশ : ০১ জুন ২০১৬, ০৮:৩৭
   বরিশালের মুলাদিতে পুলিশের সঙ্গে ‘বন্দুকযুদ্ধে’ সলিম হাওলাদার (৪০) নামের এক ডাকাত নিহত হয়েছেন। আহত হয়েছেন পুলিশের তিন সদস্য। বুধবার ভোরে উপজেলার উত্তর পাতারচর ইউনিয়নের ছবিপুর গ্রামে এ ঘটনা ঘটে।   নিহত সলিম হাওলাদার একই গ্রামের মৃত হাবিবুর হাওলাদারের ছেলে। আহতরা হলেন- এসআই ফারুক, কমল ও কনস্টেবল পারভেজ। তাদেরকে স্থানীয় হাসপাতালে চিকিৎসা দেয়া হচ্ছে।   মুলাদি থানার ওসি মো. মতিউর রহমান জানান, ঘটনাস্থল থেকে দুটি পাইপগান, ছয় রাউন্ড গুলি, দুটি রামদাসহ দেশীয় অস্ত্র উদ্ধার করা হয়েছে।



366207,382024
মাছরাঙ্গা টিভির সিইও ফাহিম মুনয়েম আর নেই
রাজধানী
প্রকাশ : ০১ জুন ২০১৬, ০৮:৪৪
     মাছরাঙ্গা টেলিভিশনের সিইও সৈয়দ ফাহিম মুনয়েম আর নেই। তিনি নিজ বাসায় হৃদরোগে আক্রান্ত হয়ে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)।     বুধবার ভোর সোয়া ৬টার দিকে গুলশানের বাসায় ফাহিম মুনয়েমের মৃত্যু হয়। আগামী মাসে তার বয়স হতো ৬৩ বছর।     সাংবাদিক সৈয়দ নুরুদ্দিনের ছেলে ফাহিম মুনয়েম নিজেও সংবাদপত্রে কাজ করেছেন দীর্ঘদিন। সংবাদ, মর্নিং সান ও ইউএনবিতে কাজ করার পর তিনি ডেইলি স্টারের ব্যবস্থাপনা সম্পাদকের দায়িত্বও পালন করেন।      ডেইলি স্টারে থাকা অবস্থাতেই ২০০৭ সালে তখনকার তত্ত্বাবধায়ক সরকারের প্রধান উপদেষ্টা ফখরুদ্দীন আহমেদের প্রেস সচিবের দায়িত্ব পান ফাহিম মুনয়েম। ওই দায়িত্ব শেষে আবার ফেরেন ডেইলি স্টারে।     ২০১০ সালে মাছরাঙ্গা টেলিভিশনের যাত্রা শুরুর সময় তিনি যোগ দেন প্রধান নির্বাহী হিসেবে। গত ছয় বছর তার নেতৃত্বেই সম্প্রচার চালিয়ে আসছিল টেলিভিশন চ্যানেলটি।        সহকর্মী সংবাদকর্মীদের অনেকের কাছে ফাহিম মুনয়েম ‘টিপু ভাই’ হিসেবেই বেশি পরিচিত ছিলেন। ফাহিম মুনয়েম স্ত্রী ও তিন ছেলে রেখে গেছেন বলে জানা গেছে।  



366208,382025
সংসদের বাজেট অধিবেশন শুরু বিকালে
জাতীয়
প্রকাশ : ০১ জুন ২০১৬, ০৮:৫০
   চলতি দশম জাতীয় সংসদের একাদশ অধিবেশন শুরু হচ্ছে আজ বুধবার। বিকাল পাঁচটায় অধিবেশন শুরু হবে। এটা বাজেট অধিবেশন। অর্থমন্ত্রী আবুল মাল আবদুল মুহিত আগামীকাল বৃহস্পতিবার ২০১৬-’১৭ অর্থবছরের বাজেট প্রস্তাব উত্থাপন করবেন । এটা হবে বর্তমান সরকারের তৃতীয় বাজেট।   অধিবেশন শুরুর আগে আজ বিকালে সংসদ ভবনে কার্যউপদেষ্টা কমিটির বৈঠক অনুষ্ঠিত হবে। বৈঠকে এই অধিবেশনের মেয়াদ এবং কাল প্রস্তাব হতে যাওয়া বাজেটের ওপর সংসদে কত ঘণ্টা আলোচনা হবে তা নির্ধারণ করা হবে। সদ্য প্রয়াত বর্তমান সংসদের সদস্য ও সংস্কৃতি প্রতিমন্ত্রী প্রমোদ মানকিনের মৃত্যুতে রেওয়াজ অনুযায়ী আজ অধিবেশনে তার ওপর আলোচনা অনুষ্ঠিত হবে। আলোচনা শেষে অধিবেশন মুলতবি করা হবে।   এদিকে সংসদের স্পিকার ড. শিরীন শারমিন চৌধুরী এখনও সম্মিলিত সামরিক হাসপাতালে (সিএমএইচ) চিকিত্সাধীন। রাষ্ট্রপতি আবদুল হামিদ, প্রধানমন্ত্রী শেখ হাসিনা, প্রধান বিচারপতি এস কে সিনহা ও ডেপুটি স্পিকার ফজলে রাব্বি মিয়া এরইমধ্যে স্পিকারকে দেখতে হাসপাতালে গেছেন।   অর্থমন্ত্রী আবুল মাল আবদুল মুহিত জানিয়েছেন, এবার বাজেটের আকার ৩ লাখ ৪০ হাজার কোটি টাকার বেশি হবে। গত কয়েকবারের মত এবারও অর্থমন্ত্রীর বাজেট বক্তৃতার সময় পাওয়ার পয়েন্ট প্রেজেন্টেশন দেখানো হবে। এবার নতুন করে যুক্ত হচ্ছে সাত মিনিটের একটি ভিডিওচিত্র, যেখানে সরকারের সামগ্রিক সাফল্য তুলে ধরা হবে। বাজেট উপস্থাপনের আগে এই ভিডিওচিত্র সংসদ কক্ষে দেখানোর ব্যবস্থা করতে অর্থ মন্ত্রণালয় থেকে রবিবার সংসদ সচিবালয়ে চিঠি দেওয়া হয়েছে।   একাদশ অধিবেশনে উত্থাপনের জন্য গতকাল পর্যন্ত সংসদ সচিবালয়ে নতুন দুটি বিল জমা পড়েছে। এগুলো হল- ‘রেলওয়ে সম্পত্তি (অবৈধ দখল উদ্ধার) বিল’ এবং ‘বাংলাদেশ নার্সিং ও মিডওয়াইফার কাউন্সিল বিল’। সংসদসহ সাংবিধানিক প্রতিষ্ঠান নিয়ে কোনো বেসরকারি সংস্থা (এনজিও) বিরূপ মন্তব্য করলে তা অপরাধ বিবেচনায় নিয়ে সংস্থাটির নিবন্ধন বাতিলের ক্ষমতা সরকারের কাছে রাখার বিধান রেখে ‘বৈদেশিক অনুদান (স্বেচ্ছাসেবামূলক কার্যক্রম) বিল’ এ অধিবেশনে পাস হওয়ার কথা রয়েছে। এছাড়া আগের অধিবেশনগুলোতে উত্থাপিত ১৮টি বিল পাসের প্রক্রিয়ায় রয়েছে বলে জানা গেছে।



366209,382026
রাজধানীতে দুই শিশুর মর্মান্তিক মৃত্যু
রাজধানী
প্রকাশ : ০১ জুন ২০১৬, ০৯:০০
   রাজধানীর তেজগাঁও ও যাত্রাবাড়ী থানা এলাকায় পৃথক ঘটনায় দুই শিশুর মর্মান্তিক মৃত্যু হয়েছে। তারা হল- ফয়সাল (৭) ও মাহিম (৮)। গতকাল মঙ্গলবার সন্ধ্যায় ঢাকা মেডিকেল কলেজ (ঢামেক) হাসপাতালে চিকিৎসাধীন অবস্থায় দুই শিশুর মৃত্যু হয়। দুই পরিবারে শোকের ছায়া নেমে এসেছে।   শিশু মাহিমের পরিবার জানায়, স্থানীয় একটি স্কুলের প্রথম শ্রেণির ছাত্র মাহিম তেজগাঁওয়ের কুনিপাড়া এলাকায় পরিবারের সঙ্গে থাকত। তার বাবার নাম গোলাম মোস্তফা। দুই ভাই, এক বোনের মধ্যে মাহিম বড়। গতকাল দুপুর দেড়টার দিকে চাচা হৃদয়ের কাছ থেকে ১০ টাকা নিয়ে চানাচুর খেতে বাসার বাইরে বের হয় সে। কুনিপাড়া সংলগ্ন হাতিরঝিলে বেপরোয়া গতির একটি মোটরসাইকেলের নিচে পড়ে আহত হয় মাহিম। তাকে উদ্ধার করে স্থানীয় একটি হাসপাতালে ভর্তি করা হয়। প্রাথমিক চিকিৎসায় কিছুটা ভালো বোধ করলে বাসায় নিয়ে যান স্বজনরা। ফের অসুস্থ হয়ে পড়লে তাকে ঢামেক হাসপালে নিয়ে যায় স্বজনরা। সেখানেই চিকিৎসাধীন অবস্থায় সন্ধ্যা পৌনে ৭টার দিকে চিকিৎসক তাকে মৃত ঘোষণা করেন।   এদিকে শিশু ফয়সালের পরিবার জানায়, পরিবারের সঙ্গে যাত্রাবাড়ীর কাজলা উত্তরপাড়ার ৩৬/৭৫/বি নম্বর বাসায় থাকত ফয়সাল। তার বাবার নাম মো. সিরাজ। বাসার পাশে একটি পানিভর্তি বড় গর্ত বালু দিয়ে ভরাট করার কাজ চলছে। গতকাল বিকালে ওই গর্তে ডুবে যায় ফয়সাল। উদ্ধার করে ঢামেক হাসপাতালে নিয়ে এলে সন্ধ্যা সাড়ে ৬টার দিকে চিকিৎসক তাকে মৃত ঘোষণা করেন।



366210,382027
বাংলাদেশ ব্যাংকের অভ্যন্তরীণ সংস্কারের সুপারিশ
জাতীয়
প্রকাশ : ০১ জুন ২০১৬, ০৯:০৯
   বাংলাদেশ ব্যাংকের রিজার্ভ চুরির ঘটনায় সরকার গঠিত তদন্ত কমিটির চূড়ান্ত প্রতিবেদনে বাংলাদেশ ব্যাংকের অভ্যন্তরীণ নিয়ন্ত্রণ ব্যবস্থা সংস্কারের জোর সুপারিশ করা হয়েছে। আর সাইবার নিরাপত্তা নিশ্চিত করার কথাও বলা হয়েছে। গত সোমবার ড. মোহাম্মদ ফরাসউদ্দিনের নেতৃত্বে গঠিত তিন সদস্যের এ তদন্ত কমিটি অর্থমন্ত্রী আবুল মাল আবদুল মুহিতের কাছে জমা দেওয়া চূড়ান্ত প্রতিবেদনে এমন সুপারিশ করা হয়েছে বলে জানা গেছে।   তদন্ত কমিটি সংশ্লিষ্ট সূত্র বলছে, অবশ্য রিজার্ভ চুরির ঘটনার জন্য সুইফট এর দায় আছে। সুইফট কখনো তার দায় এড়াতে পারে না। টাকা উদ্ধার ও সমস্যা সমাধান করতে সুইফটের সাহায্য নিতেই হবে। ভবিষ্যতে যেন এ ধরনের ঘটনা না ঘটে সেজন্যই ব্যাংকের অভ্যন্তরীণ নিয়ন্ত্রণ ব্যবস্থায় পরিবর্তন আনতে হবে।    রিজার্ভ চুরির পর সরকার গঠিত এ কমিটি ৭৫ দিনের তদন্ত শেষে এই প্রতিবেদন জমা দেয়। এর আগে ওই কমিটি ৩০ দিন পর অন্তর্বর্তী প্রতিবেদন জমা দিয়েছিল। সে সময় ড. ফরাসউদ্দিন রিজার্ভ চুরির ঘটনায় ব্যাংকিং লেনদেনের বৈশ্বিক নেটওয়ার্ক সুইফটকেই দায়ী করেছিলেন। সুইফট সংযোগের সঙ্গে স্থানীয় আরটিজিএস সংযোগ দেওয়া ছিল বাংলাদেশ ব্যাংকের কাণ্ডজ্ঞানহীন সিদ্ধান্ত। রিজার্ভ চুরির ঘটনায় বাংলাদেশ ব্যাংকের কর্মকর্তারা জড়িত না থাকার কথা বললেও চূড়ান্ত প্রতিবেদন তিনি দেখান এ ঘটনায় বাংলাদেশ ব্যাংকের কর্মকর্তাদের সংশ্লিষ্টতা আছে।   রিজার্ভ হ্যাকের চার মাস পার হলেও এখন পর্যন্ত ঘটনার দায় কার সে বিষয়ে একে অপরের উপর দোষারোপ করা হচ্ছে। আর চুরি হওয়া অর্থ ফেরত কবে পাওয়া যাবে সে বিষয়েও নিশ্চিত হতে পারেনি নীতি নির্ধারকরা।   গত ফেব্রুয়ারিতে যুক্তরাষ্ট্রে বাংলাদেশ ব্যাংকের রিজার্ভ অ্যাকাউন্ট থেকে ১০১ মিলিয়ন ডলার চুরি যায়। এর মধ্যে ২০ মিলিয়ন ডলার গ্রাহকের নাম ভুল করায় শ্রীলঙ্কায় আটকে যায়, পরে তা ফেরত আনা হয়। বাকি ৮১ মিলিয়ন ডলার যায় ফিলিপাইনের একটি বেসরকারি ব্যাংকে। সেখান থেকে ক্যাসিনো হয়ে হংকংয়ে ব্যক্তিগত অ্যাকাউন্টে স্থানান্তর করা হয় ওই অর্থ।  



366211,382028
সারাদেশে ১১ কোটি সিম নিবন্ধন
জাতীয়
প্রকাশ : ০১ জুন ২০১৬, ০৯:১৫
   বর্ধিত সময়ের মধ্যে সারাদেশে প্রায় ১১ কোটি সিম বায়োমেট্রিক পদ্ধতিতে নিবন্ধন হয়েছে। গতকাল ৩১ মে রাত ১২ টা পর্যন্ত এই সংখ্যক সিম নিবন্ধন হয়। বাংলাদেশ টেলিযোগাযোগ নিয়ন্ত্রক সংস্থা (বিটিআরসি) সূত্রে এ তথ্য জানা গেছে। তবে ৩১ মে মধ্যরাত থেকে বন্ধ হয়ে যাওয়া মোবাইল ফোনের অনিবন্ধিত সিম ১ জুন থেকেই গ্রাহক চাইলে নতুন করে কিনে নিবন্ধন করতে পারবেন।   প্রসঙ্গত, বিটিআরসির নতুন সিদ্ধান্ত অনুযায়ী কোনো সিম ১৮ মাস (৫৪০ দিন) বন্ধ থাকলে সেই সিমের মালিকানা হারাবেন গ্রাহক। চূড়ান্ত সিদ্ধান্তের আগে ১৫ মাস (৪৫০ দিন) সময় পার হওয়ার পর মোবাইল ফোন অপারেটররা বিজ্ঞপ্তি প্রকাশ করে বন্ধ সিমটি পরবর্তী ৯০ দিনের মধ্যে চালু করার জন্য গ্রাহককে অনুরোধ করবে। এরপরও সিম নিবন্ধন করা না হলে ১৮ মাস পরে ওই সিমটির মালিকানা ব্যবহারকারীর থাকবে না। মোবাইল ফোন অপারেটরগুলো ওই সিম নতুন করে বাজারে ছাড়তে পারবে। চালু করতে পারবেন।   অন্যদিকে, মঙ্গলবার সারাদিন রাজধানীর মোবাইল ফোন অপারেটরগুলোর কাস্টমার কেয়ার সেন্টার ও রিটেইল পয়েন্টগুলোতে গ্রাহকদের ভিড় দেখা গেছে।



366212,382029
রাজধানীতে ট্রেনে কাটা পড়ে ২ জনের মৃত্যু
রাজধানী
প্রকাশ : ০১ জুন ২০১৬, ০৯:৩৭
   রাজধানীর খিলক্ষেত ও কুড়িল বিশ্বরোড় এলাকায় ট্রেনে কাটা পড়ে দুইজনের মৃত্যু হয়েছে। বুধবার ভোরে এ দুর্ঘটনা ঘটে।   ঢাকা রেলওয়ে থানার ওসি আব্দুল মজিদ বলেন, ভোর সাড়ে ৫টার দিকে খিলক্ষেত রেলগেটে এলাকায় ধুমকেতু এক্সপ্রেসের নিচে কাটা পড়ে মফিজউদ্দিন (৩৫) নামের এক ব্যক্তির মৃত্যু হয়। মৃত মফিজউদ্দিন চাঁদপুর উত্তর মতলব এলাকার ইসাক প্রধানের ছেলে। তিনি খিলক্ষেত কামারপাড়া এলাকায় ভাড়া বাসায় থাকতেন। মফিজউদ্দিন কাঁচামালের ব্যবসা করতেন।   এদিকে কুড়িল বিশ্বরোড় জোয়ার সাহারা এলাকা থেকে ওই সময়ে ট্রেনে কাটা পড়া অজ্ঞাত এক ব্যক্তির লাশ উদ্ধার করা হয়েছে।



366213,382030
ভবিষ্যৎ বাতলে দেবে স্মার্টফোন অ্যাপ!
টেক
প্রকাশ : ০১ জুন ২০১৬, ০৯:৫০
 চলতি বছর ভালো যাবে তো? চাকরিতে উন্নতির সম্ভাবনা আছে কি? স্বাস্থ্য ঠিক থাকবে তো? নতুন বাড়ি-গাড়ি হবে কি? ছেলে-মেয়ের বিয়ে বা শুভকাজের সম্ভাবনা কেমন?   এসব জানার জন্য আর জ্যোতিষীদের দ্বারে দ্বারে দৌড়ানোর দরকার নেই। ভাগ্যের চাকা শুভ নাকি অশুভ এ কথা এবার বাদলে দেবে হাতের স্মার্ট অ্যাপ!   অবাক হওয়ার কিছু নেই। লুকআপ নামে এই অ্যাপ তৈরি করেছে ভারতীয় এক প্রতিষ্ঠান। অ্যাপটি মূলত চ্যাট-নির্ভর। এতে হাতের তালুর ছবি তুলে পাঠালে উত্তর আসবে ভারত-সেরা জ্যোতিষীদের কাজ থেকে।   মেয়েদের ক্ষেত্রে বাঁ হাত এবং ছেলেদের ক্ষেত্রে ডান হাতের তালুর ছবি তুলে এই চ্যাটের সাহায্যে লুকআপে পাঠিয়ে দিতে হবে। ঘণ্টা খানেকের মধ্যে মিলবে ভাগ্যের উত্তর। এসবই জানা যাবে সম্পূর্ণ বিনামূল্যে।   অ্যাপ নির্মাতা প্রতিষ্ঠানটি বিভিন্ন জ্যোতিষী, এবং জ্যোতিষ কেন্দ্রর সঙ্গে ব্যবসায়িক স্বার্থে যুক্ত হয়ে এই অ্যাপ এনেছে। সূত্র- বিজনেস ইনসাইডার।



366214,382031
হবিগঞ্জের তিন ভাইয়ের মামলার রায় আজ
জাতীয়
প্রকাশ : ০১ জুন ২০১৬, ০৯:৫৬
   হবিগঞ্জের তিন ভাইয়ের বিরুদ্ধে মুক্তিযুদ্ধকালে মানবতাবিরোধী অপরাধের মামলায় রায় আজ বুধবার ঘোষণা করা হবে। গতকাল মঙ্গলবার চেয়ারম্যান বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল এই দিন ধার্য করেন। এর আগে রাষ্ট্রপক্ষ ও আসামিপক্ষের যুক্তি উপস্থাপন শেষে গত ১১ মে মামলাটি রায়ের জন্য অপেক্ষমাণ (সিএভি) রাখে ট্রাইব্যুনাল। তিন আসামি হলেন বানিয়াচং উপজেলার মহিবুর রহমান ওরফে বড় মিয়া, তার ছোট ভাই মুজিবুর রহমান আঙ্গুর মিয়া এবং তাদের চাচাতো ভাই আব্দুর রাজ্জাক। তিন জনই এখন কারাগারে রয়েছেন।   যুক্তিতর্কে রাষ্ট্রপক্ষ আসামিদের সর্বোচ্চ সাজা কামনা করেছে। তবে আসামিপক্ষ বলেছে, রাষ্ট্রপক্ষ আসামিদের বিরুদ্ধে অভিযোগ প্রমাণে ব্যর্থ হয়েছে। এজন্য তারা আসামিদের খালাসের আরজি জানিয়েছেন।   রাষ্ট্রপক্ষের তথ্য অনুযায়ী, আসামিদের মধ্যে মহিবুর রহমান ওরফে বড় মিয়া হবিগঞ্জের বানিয়াচং উপজেলার খাগাউড়া ইউনিয়ন পরিষদের (ইউপি) সাবেক চেয়ারম্যান। তার ভাই মুজিবুর রহমান ওরফে আঙ্গুর মিয়া একই ইউনিয়নের বর্তমান চেয়ারম্যান। ট্রাইব্যুনালের গ্রেফতারি পরোয়ানা জারির পরিপ্রেক্ষিতে গত বছরের ১০ ফেব্রুয়ারি এই দুই ভাইকে গ্রেফতার করে পুলিশ। আর রাজ্জাক গ্রেফতার হন গত বছরের ১৯ মে।   গত বছরের ২৯ সেপ্টেম্বর এই তিন আসামির বিরুদ্ধে চারটি অভিযোগ গঠন করার মধ্য দিয়ে বিচার শুরু হয়। ২১ অক্টোবর থেকে রাষ্ট্রপক্ষের সাক্ষ্যগ্রহণ শুরু হয়। রাষ্ট্রপক্ষে সাক্ষ্য দেন ১২ জন। আসামিপক্ষে সাক্ষ্য দেন সাত জন। সাক্ষ্য গ্রহণ শেষে ১০ মে থেকে দুই পক্ষের যুক্তি উপস্থাপন শুরু হয়। প্রসঙ্গত, ২০০৯ সালে শহীদ মুক্তিযোদ্ধা আকল মিয়ার স্ত্রী হবিগঞ্জের জুডিশিয়াল ম্যাজিস্ট্রেট আদালতে এই তিনজনসহ মোট ছয়জনের বিরুদ্ধে মানবতাবিরোধী অপরাধের অভিযোগে মামলা করেন। পরে মামলাটি ট্রাইব্যুনালে আসে।   আসামিদের বিরুদ্ধে চার অভিযোগ:   মহিবুর, মজিবুর ও রাজ্জাকের বিরুদ্ধে প্রথম অভিযোগ হলো, একাত্তরে হবিগঞ্জের বানিয়াচং উপজেলায় অভিযান চালিয়ে তারা মুক্তিযোদ্ধা আকল আলী ও রজব আলীকে হত্যা করে লাশ গুম করেন। দ্বিতীয় অভিযোগ হলো, আসামিদের সহযোগিতায় পাকিস্তানি সেনারা মুক্তিযুদ্ধের সংগঠক মেজর জেনারেল এম এ রবের বাড়িতে হামলা চালিয়ে অগ্নিসংযোগ ও লুণ্ঠন চালান। তৃতীয় অভিযোগে বলা হয়েছে, খাগাউড়া এলাকার উত্তরপাড়ায় আসামিদের সহযোগিতায় পাকিস্তানি সেনারা দুই নারীকে ধর্ষণ করেন। চতুর্থ অভিযোগ হলো, আনছার আলী নামের এক ব্যক্তিকে বাড়ি থেকে ধরে নিয়ে রাজাকার ক্যাম্পে আটক রেখে নির্যাতন চালান আসামিরা। ওই নির্যাতনে পঙ্গু হন আনছার।  



366215,382032
দক্ষিণ কোরিয়ায় বিস্ফোরণে নিহত ৪
বিশ্ব সংবাদ
প্রকাশ : ০১ জুন ২০১৬, ১০:১১
   দক্ষিণ কোরিয়ার রাজধানী সিউলে সাবওয়ের নির্মাণ কাজ চলাকালীন বিস্ফোরণের ঘটনা ঘটেছে। এতে চারজন নির্মাণ শ্রমিক নিহত হয়েছে। আহত হয়েছে আরো ১০ জন।   বুধবার দেশটির রেল কর্তৃপক্ষের বরাত দিয়ে এ তথ্য জানিয়েছে আন্তর্জাতিক সংবাদমাধ্যমগুলো।   জানা যায়, বুধবার সকালে ভূগর্ভস্থের ১৫ মিটার নিচে ওয়েল্ডিংয়ের কাজ করার সময় বিস্ফোরণের ঘটনাটি ঘটে। কী করণে এই বিস্ফোরণের ঘটনা ঘটে তা জানা যায়নি। আটকে পড়া শ্রমিকদের উদ্ধারে কাজ করছে দেশটির দমকল বাহিনী।  



366216,382033
গর্ভাবস্থায় মায়েদের ওজন বাড়লে মা ও শিশুর ক্ষতি
লাইফস্টাইল
প্রকাশ : ০১ জুন ২০১৬, ১০:২২
   গর্ভাবস্থায় ওজন নিয়ন্ত্রণে রাখা অত্যন্ত জরুরি। এসময় ওজন বাড়লে মা ও শিশুর উভয়ের জন্য ঝুঁকিপূর্ণ।    সাধারণত গর্ভাবস্থায় স্বাভাবিক ওজনের চেয়ে ১১ থেকে ১৫ কেজি পর্যন্ত ওজন বৃদ্ধি স্বাভাবিক ধরা হয়। তবে যাদের স্বাস্থ্য খারাপ বা মোটা নন তারা গর্ভাবস্থায় সর্বোচ্চ ১৮ কেজি পর্যন্ত ওজন বাড়াতে পারেন। তাই গর্ভাবস্থায় ওজন নিয়ন্ত্রণে রাখার জন্য কিছু নিয়ম-নীতি অনুসরণ করতে হবে যাতে মা ও গর্ভস্থ শিশু উভয়ই পুষ্টি পায়।   এসময় গর্ভবতী নারী বা গর্ভবতী মাকে পর্যাপ্ত পরিমাণ সুষম ও স্বাস্থ্যকর খাবার খেতে দিতে হবে। যেসব খাবারে অধিক ক্যালরি রয়েছে যেমন: চকলেট, আইসক্রিম, ফাস্টফুড পরিহার করা ভালো। প্রচুর পরিমাণ আশ জাতীয় খাবার যেমন-সবজি, মাছ ও মুরগি খেতে হবে। চিনি ও শর্করা জাতীয় খাবার কম খেতে হবে।    কোনো ধরনের ভাজা-পোড়া খাবার খাওয়া যাবে না। প্রতিদিন নিয়মিত হালকা ব্যায়াম করতে হবে।   লেখক : চুলপড়া, এলার্জি, চর্ম ও যৌন রোগ বিশেষজ্ঞ



366217,382034
আমেরিকানদের ইউরোপ ভ্রমণে সতর্কতা জারি
বিশ্ব সংবাদ
প্রকাশ : ০১ জুন ২০১৬, ১০:২৮
   চলতি বছরের গ্রীষ্মে আমেরিকান নাগরিকদের ইউরোপ ভ্রমণের উপর সতর্কতা জারি করেছে মার্কিন পররাষ্ট্র দফতর। সম্ভাব্য সন্ত্রাসী হামলার আশঙ্কা থেকেই এই সতর্কতা জারি করা হয়েছে বলে জানানো হয়েছে।   বুধবার বিবিসির প্রতিবেদনে বলা হয়েয়ে, পররাষ্ট্র দফতরের এই সতর্ক বার্তায় কোন সুনির্দিষ্ট হুমকির কথা উল্লেখ করা হয়নি। তবে যারা গ্রীষ্মকালীন ছুটি কাটাতে ইউরোপে যান, তাদের সবার উদ্দেশ্যেই জারি করা হয়েছে এই সতর্কতা।   বলা হচ্ছে, ইউরোপে অধিক সংখ্যক আমেরিকানের উপস্থিতির অর্থই হচ্ছে সন্ত্রাসীদের সম্ভাব্য আক্রমণ পরিকল্পনার জন্য তারা বড় লক্ষ্যবস্তুতে পরিণত হবে।   সতর্কবার্তায় কিছু সম্ভাব্য ঝুঁকিপূর্ণ জায়গা এবং অনুষ্ঠানের উল্লেখ রয়েছে। এর মধ্যে বিশেষ করে প্যারিসে আগামী ১০ জুন থেকে শুরু হতে যাওয়া ইউরো ২০১৬ ফুটবল টুর্নামেন্টের কথা বলা রয়েছে। যদিও এই টুর্নামেন্ট চলাকালে ফ্রান্সে জরুরী অবস্থা জারি করা থাকবে বলে দেশটির সরকার বলছে।   এছাড়া জুলাই মাসে ট্যুর ডে ফ্রান্স সাইকেল রেস এবং তার পরপর পোল্যান্ডের ক্যাথলিক ওয়ার্ল্ড ইয়ুথ ডে’কেও নাগরিকদের জন্য ঝুঁকিপূর্ণ অনুষ্ঠান হিসেবে উল্লেখ করছে যুক্তরাষ্ট্র।   মার্কিন পররাষ্ট্র দফতর প্রায় নিয়মিতভাবেই বিভিন্ন দেশে স্বল্পকালীন ভ্রমণ সতর্কবার্তা জারি করে, তবে ইউরোপের জন্য এমন সতর্কবার্তা জারি বিরল ঘটনা। গত ২০ বছরে এই নিয়ে তিনবার মার্কিনীরা ইউরোপ সফরের উপর সতর্কতা জারি করেছে। দ্বিতীয় সতর্কতাটি জারি করা হয় গত নভেম্বর মাসে প্যারিস হামলার পরে।



366218,382035
সনির সাশ্রয়ী এক্সপেরিয়ায় ১৩ এমপি রিয়ার ক্যামেরা
টেক
প্রকাশ : ০১ জুন ২০১৬, ১০:৩১
 বৈশ্বিক স্মার্টফোন বাজারে স্যামসাং ও অ্যাপলের পাশাপাশি চীনের ডিভাইস নির্মাতা প্রতিষ্ঠানগুলোর প্রভাব বাড়ছে। ফলে সংশ্লিষ্ট বাজারে খুব একটা ভালো সময় যাচ্ছে না সনির। কিন্তু ক্রমবর্ধমান স্মার্টফোন বাজারে ঘুরে দাঁড়াতে হাল ছেড়ে দেয়নি জাপানভিত্তিক প্রতিষ্ঠানটি।   সম্প্রতি নতুন দুই ডিভাইস উন্মোচন করেছে সনি। নতুন ফোন এক্সপেরিয়া ই৫ এবং ই৫ ডুয়াল একযোগে উন্মুক্ত করা হয়েছে। সাশ্রয়ী দামের এ ডিভাইস দুটিতে উচ্চপ্রযুক্তির ক্যামেরা ব্যবহার করা হয়েছে।   ডিভাইস দুটিতে রয়েছে ৫ ইঞ্চি স্ক্রিন, ৭২০x১২৮০ পিক্সেল হাই রেজ্যুলেশন ডিসপ্লে, ১.৫ জিবি র‌্যাম, ১.৩ গিগাহার্টজ কোয়াডকোর প্রসেসর, ১৬ জিবি ইন্টারনাল স্টোরেজ, ২০০ জিবি এক্সপ্যান্ডেবল স্টোরেজ, ১৩ মেগাপিক্সেল রিয়ার ক্যামেরা, ৫ মেগাপিক্সেল ফ্রন্ট ক্যামেরা ও অ্যান্ড্রয়েড ৬.০ মার্শম্যালো অপারেটিং সিস্টেম।   কানেক্টিভিটির দিক থেকে ফোনটি জিপিএস, ব্লু-টুথ, এনএফসি, ওয়াই-ফাই এবং ফোরজি সমর্থন করবে। এতে দীর্ঘ সময় ব্যাকআপ দেয়ার জন্য ২৭০০ এমএএইচ ব্যাটারি জুড়ে দেয়া হয়েছে।   বাংলাদেশি মুদ্রায় ফোনটির দাম পড়বে ১৭ হাজার টাকার আশপাশে। সূত্র- টাইমস অফ ইন্ডিয়া।



366219,382036
ঢাকা-টাঙ্গাইল মহাসড়কে যানজট
সারাদেশ
প্রকাশ : ০১ জুন ২০১৬, ১০:৩৮
 ঢাকা-টাঙ্গাইল মহাসড়কে যানজট সৃষ্টি হয়েছে।   হাইওয়ে পুলিশ জানায়, গাজীপুরের কালিয়াকৈর উপজেলাধীন ওই সড়কের বংশাই ব্রিজে  উত্তরবঙ্গ থেকে ঢাকামুখী আমভর্তি একটি ট্রাক মঙ্গলবার রাত সাড়ে তিনটার দিকে বিকল হয়ে যায়। এরপর থেকে যানজটের সৃষ্টি হয়।   বুধবার সকাল সাড়ে পাঁচটার দিকে ট্রাকটি মহাসড়ক থেকে সরিয়ে নিলেও যানজট অব্যাহত রয়েছে। কারণ এ সময়ের মধ্যে সড়কে যানবাহনের চাপ বেড়ে যাওয়ায় কালিয়াকৈরের মৌচাক থেকে চন্দ্রা পর্যন্ত প্রায় ১৫ কিলোমিটার যানজটের সৃষ্টি হয়।   কোনাবাড়ির সালনা হাইওয়ে থানার ভারপ্রাপ্ত কর্মকর্তা (ওসি) আবু দাউদ খান তথ্যের সত্যতা নিশ্চিত করেছেন।



366220,382037
দ্বিতীয় সন্তানের বাবা-মা হলেন রিতেশ-জেনেলিয়া
বিনোদন
প্রকাশ : ০১ জুন ২০১৬, ১০:৫৪
   দ্বিতীয় সন্তানের মুখ দেখলেন বলিউড জুটি রিতেশ দেশমুখ ও জেনেলিয়া ডি সুজা। বুধবার ভোরে ছেলে সন্তানের জন্ম দেন জেনেলিয়া।   রিতেশের টুইটার অ্যাকাউন্ট থেকে তার দুই বছর বয়সী ছেলে রিয়ানের নামে টুইট করে বলা হয়েছে, বন্ধুরা আমার মা ও বাবা আমাকে একটি ছোট ভাই উপহার দিয়েছে। এখন আমার সব খেলনা তার। টুইটে রিয়ানের একটি ছবিও সংযুক্ত করা হয়েছে। সেখানে রিয়ানের হাতে খেলনা রয়েছে।   এরই মধ্যে রিতেশকে অভিনন্দন জানিয়েছেন সালমান খানের বোন অর্পিতা খান।   ২০০৩ সালে ‘তুঝে মেরি কসম’ ছবিতে কাজ করতে গিয়ে পরিচয় হয় জেনেলিয়া ডি সুজা ও রিতেশ দেশমুখের। ২০১২ সালে তারা বিয়ে করেন। ২০১৪ সালে তাদের কোল জুড়ে আসে রিয়ান। খবর: এনডিটিভি।  



366221,382038
গাজীপুরে পোশাক কারখানায় অগ্নিকাণ্ড
সারাদেশ
প্রকাশ : ০১ জুন ২০১৬, ১০:৫৬
 গাজীপুরের নলজানী এলাকার একটি পোশাক কারখানায় অগ্নিকাণ্ড ঘটেছে। এতে ক্ষয়-ক্ষতির আর্থিক পরিমাণ তাৎক্ষণিকভাবে জানা যায়নি।   মঙ্গলবার রাত ১১টার দিকে ‘ফাইন ওয়্যার ইন্ডাস্ট্রিজ লিমিটেড’ নামে ওই সোয়েটার কারখানার আটতালা ভবনের নিচতলার সুতার গুদামে আগুন লাগে। জয়দেবপুর, শ্রীপুর ও টঙ্গীসহ বিভিন্ন স্টেশনের ১২টি ইউনিট ঘটনাস্থলে গিয়ে আড়াই ঘণ্টা চেষ্টা চালিয়ে আগুন নিয়ন্ত্রণে আনে।   গাজীপুর ফায়ার সার্ভিসের উপ-পরিচালক আক্তারুজ্জামান বলেন, ‘অগ্নিকাণ্ডের কারণ জানা যায়নি। আগুনে গুদামের সুতা ও মালপত্র পুড়ে গেছে।’



366222,382039
হবিগঞ্জের তিন ভাইয়ের ২৪০ পৃষ্ঠার রায়
জাতীয়
প্রকাশ : ০১ জুন ২০১৬, ১১:০৩
   একাত্তরের যুদ্ধাপরাধ মামলায় হবিগঞ্জের তিন ভাইয়ের ২৪০ পৃষ্ঠার রায় ঘোষণা করছে আন্তর্জাতিক অপরাধ ট্রাইব্যুনাল। বুধবার সকাল সাড়ে ১০টার দিকে বিচারপতি আনোয়ারুল হক নেতৃত্বাধীন তিন সদস্যের ট্রাইব্যুনালে রায়ের আনুষ্ঠানিকতা শুরু হয়।   তিন আসামি হলেন- বানিয়াচং উপজেলার মহিবুর রহমান ওরফে বড় মিয়া, তার ছোট ভাই মুজিবুর রহমান আঙ্গুর মিয়া এবং তাদের চাচাতো ভাই আব্দুর রাজ্জাক।   ট্রাইব্যুনাল চেয়ারম্যানের প্রারম্ভিক বক্তব্যের পর বিচারপতি মো. সোহরাওয়ারদী ২৪০ পৃষ্ঠার রায়ের সার সংক্ষেপ পড়া শুরু করেন। এরপর বিচারপতি শাহিনুর ইসলাম রায়ের বাকি অংশ পড়বেন এবং সবশেষে বিচারপতি আনোয়ারুল হক সাজা ঘোষণা করবেন।   একাত্তরে বাংলাদেশের স্বাধীনতা যুদ্ধের সময় চারটি ঘটনায় হত্যা, অপহরণ, আটক, নির্যাতন, লুটপাট, অগ্নিসংযোগ ও ধর্ষণের মতো অপরাধে জড়িত থাকার অভিযোগ রয়েছে তাদের বিরুদ্ধে।   গত বছর ২৯ সেপ্টেম্বর যুদ্ধাপরাধের চার ঘটনায় অভিযোগ গঠনের মধ্যে দিয়ে এই তিন ভাইয়ের বিচার শুরু করে আদালত। প্রসিকিউশন ও আসামিপক্ষের যুক্তি উপস্থাপন শেষে গত ১১ মে আদালত মামলাটি রায়ের জন্য অপেক্ষমাণ (সিএভি) রাখে।   চার অভিযোগ অভিযোগ ১: বলা হয়, ১৯৭১ সালের ১১ নভেম্বর বানিয়াচং উপজেলায় অভিযান চালিয়ে মুক্তিযোদ্ধা আকল আলী ও রজব আলীকে হত্যা করে লাশ গুম করে আসামিরা।   অভিযোগ ২: আসামিরা পাকিস্তানি বাহিনীকে সঙ্গে নিয়ে মুক্তিযুদ্ধের সংগঠক মেজর জেনারেল এমএ রবের বাড়িতে হামলা চালিয়ে অগ্নিসংযোগ ও লুটতরাজ করে।   অভিযোগ ৩: একই দিন খাগাউড়া এলাকার উত্তরপাড়ায় আসামিদের সহযোগিতায় পাকিস্তানি বাহিনী মঞ্জব আলীর স্ত্রী ও আওলাদ ওরফে আল্লাত মিয়ার ছোট বোনকে ধর্ষণ করে। পরে আল্লাত মিয়ার বোন বিষপানে আত্মহত্যা করেন।   অভিযোগ ৪: একাত্তর সালের ভাদ্র মাসের যে কোনো একদিন আনছার আলীকে বাড়ি থেকে ধরে নিয়ে রাজাকার ক্যাম্পে নিয়ে নির্যাতন চালায় আসামিরা। ওই নির্যাতনে পঙ্গু হন আনছার আলী।



366223,382040
চেহারা দেখে জঙ্গি সনাক্ত করবে সফটওয়্যার!
টেক
প্রকাশ : ০১ জুন ২০১৬, ১১:০৭
 কে জঙ্গি আর কে তা না এই ব্যাপারটা নির্ধারণ করতে পারে না অনেক আন্তর্জাতিক সংগঠনও। এতে অনেক সময় জঙ্গি সন্দেহে সাজা ভোগ করে অনেক নিরপরাদ মানুষ! এই সমস্যার সমাধানে এগিয়ে এসেছে এক ইসরাইলি প্রতিষ্ঠান। ‘ফেস্পশন’ নামের ওই প্রতিষ্ঠান এমন এক সফটওয়্যার তৈরি করেছে যা চোখমুখ দেখে বলে দিতে পারবে কে জঙ্গি আর কে তা নয়।   প্রথমে চোখমুখ স্ক্যান করবে ওই সফটওয়্যার। এরপর এর ভিত্তিতে তৈরি হবে প্রোফাইল। আর সেই প্রোফাইলই জানিয়ে দেবে ওই ব্যক্তি জঙ্গি কিনা।   ফেস্পশনের দাবি, তাদের এই প্রযুক্তিতে প্যারিস হামলায় যুক্ত ৯ জঙ্গি ধরা পড়ে। এদের সম্পর্কে আগে থেকে কোনও তথ্য তাদের কাছে ছিল না। এমনকি, ১১ জনের মুখ ও চোখের স্ক্যান করে ৯ জনকে চিহ্নিত করা হয়।    ফেস্পশনের আরও দাবি, তাদের কাছে থাকা প্রযুক্তিতে ধরে ফেলা যাবে আত্মগোপন করে থাকা জঙ্গি বা অপরাধীদের।   তারা বলছে, মানুষের জিনেই লুকিয়ে থাকে মানুষের চারিত্রিক বৈশিষ্ট্য। সে রোজ কী করে? তার আসল পেশা, সে শুধু একজন ছাপোষা মানুষ না রোজ অপরাধ জগতে তার আনাগোনা— সবই রেকর্ড হয়ে যায় জিনগত বৈশিষ্ট্যে। আর এই জিন এই সব তথ্যের সিগন্যাল পাঠায় মুখে এবং চোখে।   ফেস্পশনের মতে, একজনের চোখ ও মুখ স্ক্যান করে এই জিন বৈশিষ্ট্যগুলোকে বের করে নেয় তাদের তৈরি করা প্রযুক্তি। আর সেই ভিত্তিতে বিশ্লেষণে অল্প সময়ে তৈরি হয়ে যায় একজনের প্রোফাইল।   তাদের এই প্রযুক্তি নিরাপত্তা ক্ষেত্রে যুগান্তকারী পরিবর্তন আনবে বলেও দাবি করেছে ফেস্পশন।   ফেস্পশন বছর দুয়েক আগে যাত্রা শুরু করে। বর্তমানে এই প্রতিষ্ঠান আমেরিকার হোমল্যান্ড সিকিউরিটির সঙ্গে প্রযুক্তিগত নিরাপত্তায় চুক্তি সই করেছে। সূত্র- টেক ডার্ট ডটকম।



366224,382041
ট্রাক-মাইক্রোবাসের মুখোমুখি সংঘর্ষ, চালক নিহত
সারাদেশ
প্রকাশ : ০১ জুন ২০১৬, ১১:২১
   দিনাজপুরের ঘোড়াঘাটে ট্রাক ও মাইক্রোবাস মুখোমুখি সংঘর্ষে এক চালক নিহত হয়েছেন। বুধবার ভোরে এই দুর্ঘটনা ঘটে।   নিহত আবু রায়হান ঘোড়াঘাটের সিংড়া ইউনিয়নের দক্ষিণ দেবীপুর গ্রামের ইসমাইল হোসেনের ছেলে।   ঘোড়াঘাট থানার এসআই দুলাল হোসেন জানান, মাইক্রোবাসটি সংযোগ সড়ক থেকে দিনাজপুর-ঢাকা মহাসড়কে উঠার সময় ঢাকামুখী ট্রাকের সঙ্গে মুখোমুখি সংঘর্ষ হয়। এতে মাইক্রোবাসের সামনের অংশ দুমড়ে-মুচড়ে গেলে চালক রায়হান আহত হন। তাকে উদ্ধার করে ঘোড়াঘাট উপজেলা স্বাস্থ্য কমপ্লেক্সে নিয়ে গেলে চিকিত্সক মৃত ঘোষণা করেন।



366225,382042
রংপুরে বিভিন্ন মামলায় গ্রেফতার ৪০
সারাদেশ
প্রকাশ : ০১ জুন ২০১৬, ১১:২৬
   রংপুরে অভিযান চালিয়ে নাশকতাসহ বিভিন্ন মামলার ৪০ আসামিকে গ্রেফতার করেছে পুলিশ। মঙ্গলবার দিবাগত রাত থেকে বুধবার ভোর পর্যন্ত জেলার ৮ উপজেলায় এ অভিযান চালানো হয়। বুধবার সকালে আদালতের মাধ্যমে তাদের রংপুর জেলহাজতে পাঠানো হয়েছে।    পুলিশ জানায়, গ্রেফতার ৪০ জনের বিরুদ্ধে নাশকতা, চুরি, ডাকাতি ও সন্ত্রাসবিরোধী আইনে মামলা রয়েছে।   জেলার সিনিয়র সহকারী পুলিশ সুপার (এএসপি, বি-সার্কেল) মো.সাইফুর রহমান জানান, গ্রেফতার ৪০জন আদালতের ওয়ারেন্টভুক্ত এবং বিভিন্ন মামলায় তাদের নামে চার্জশিট রয়েছে। 



366226,382043
উদ্বোধনের অপেক্ষায় বিশ্বের দীর্ঘতম রেল সুড়ঙ্গ
বিশ্ব সংবাদ
প্রকাশ : ০১ জুন ২০১৬, ১১:৪৩
   উদ্বোধনের অপেক্ষায় রয়েছে সুইজারল্যান্ডে নির্মিত বিশ্বের গভীরতম ও দীর্ঘতম রেল সুড়ঙ্গ। প্রায় দুই দশক ধরে কাজ চলার পর অবশেষে সুড়ঙ্গটি উদ্বোধনের ঘোষণা দেয়া হয়েছে। উত্তর ও দক্ষিণ ইউরোপকে সংযোগকারী গোথারড সুড়ঙ্গ ৫৭ কিলোমিটার দীর্ঘ। সুইস আল্পস নামে পরিচিত সুইজারল্যান্ডের পাহাড়ি অঞ্চল দিয়ে এই রেল লাইনটি গিয়েছে। প্রতিদিন এই লাইন দিয়ে ২৬০টি মালবাহী ট্রেন ও ৬৫টি যাত্রীবাহী ট্রেন যাতায়ত করবে।   সুইজারল্যান্ডের পক্ষ থেকে জানানো হয়, এই সুড়ঙ্গের মাধ্যমে ইউরোপের পণ্য পরিবহনে বৈপ্লবিক পরিবর্তন আসবে। এখন সড়ক পথে কয়েক লাখ লরির মাধ্যমে যে পণ্য আনা নেয়া হয়, তা ট্রেনের মাধ্যমে সহজে আনা নেয়া করা যাবে।   বিশ্বের বর্তমান দীর্ঘতম রেল সুড়ঙ্গ জাপানের সেইকান। এর দৈর্ঘ্য ৫৩.৯ কিলোমিটার। অন্যদিকে দ্বিতীয় অবস্থানে রয়েছে ফ্রান্স ও ব্রিটেনকে সংযোগকারী চ্যানেলের নিচ দিয়ে যাওয়া রেল সুড়ঙ্গ যার দৈর্ঘ্য ৫০.৫ কিলোমিটার। কিন্তু সুইজারল্যান্ডের এই সুড়ঙ্গ চালু হলে সেইকেন দ্বিতীয় ও ফ্যান্স-ব্রিটেন চ্যানেলের সুড়ঙ্গ তৃতীয় অবস্থানে চলে আসবে।   সুইজারল্যান্ডের ফেডারেল ট্রান্সপোর্ট অফিসের পরিচালক পিটার ফুএগলিস্টেলার রয়টার্সকে জানান, সুইজারল্যান্ডের মানুষের পরিচয় হয়ে দাঁড়াবে এই সুড়ঙ্গ। আমাদের জন্য আল্পসের তলদেশ দিয়ে এই সুড়ঙ্গ তৈরিটা অনেকটা ডাচদের সমুদ্র বিজয়ের মত।   উল্লেখ্য, সুইজারল্যান্ডের গোথারড সুড়ঙ্গ উদ্বোধনের জন্য জার্মান চ্যান্সেলর অ্যাঞ্জেলা মার্কেল, ফ্রান্সের প্রেসিডেন্ট ফ্রাঙ্কোস হল্যান্ড এবং ইতালির প্রধানমন্ত্রী মাত্তিও রানজি উপস্থিত থাকবেন। বিবিসি।



366227,382044
নির্বাচন হচ্ছে যুক্তরাষ্ট্রে আর ব্যবসা করছে চীন
বিশ্ব সংবাদ
প্রকাশ : ০১ জুন ২০১৬, ১১:৪৬
   যুক্তরাষ্ট্রে নভেম্বরের প্রেসিডেন্ট নির্বাচনের উত্তাপ কেবল মার্কিন মুলুকেই আটকে নেই। চূড়ান্ত প্রার্থীর নাম ঘোষণা না করা হলেও বসে নেই চীনের ব্যবসায়ীরা।   দেশটির চীনের প্লাস্টিক সামগ্রী উৎপাদনকারী কিছু প্রতিষ্ঠান এরইমধ্যে বানাতে শুরু করেছে দুই সম্ভাব্য প্রতিদ্বন্দ্বীর মুখোশ।   নানা কারণে আলোচিত রিপাবলিকান দলের সম্ভাব্য প্রার্থী ডোনাল্ড ট্রাম্প মন্তব্য করেছেন, চীনা কোম্পানিগুলো তার দেশের মুনাফা বাগিয়ে নিয়ে যাচ্ছে।   কিন্তু তাতে মনঃক্ষুণ্ন হয়নি চীনের প্লাস্টিক সামগ্রী উৎপাদনকারী প্রতিষ্ঠানগুলো। ট্রাম্পেরই কয়েক মিলিয়ন রাবার মুখোশ বানাচ্ছে তারা মুনাফার আশাতেই। এদের মধ্যে বড় অর্ডারটি পেয়েছে জিনহুয়া পার্টটাইম নামের প্রতিষ্ঠান।   প্রধান নির্বাহী জ্যাকি চেন বলছেন, তার প্রতিষ্ঠানে তৈরি হচ্ছে রিপাবলিকান পার্টির সম্ভাব্য প্রার্থী ডোনাল্ড ট্রাম্পের কয়েক মিলিয়ন রাবারের মুখোশ। নির্বাচনের আনুষ্ঠানিক প্রচারণা শুরুর আগেই তার পণ্য পৌঁছে যাবে মার্কিন মুলুকে। আর সে লক্ষ্যে চলছে তুমুল তোড়জোড়।   IMG0   যুক্তরাষ্ট্রে কেবল প্রেসিডেন্ট নির্বাচন না, যেকোনো উৎসব পার্বণ কিংবা প্রতিবাদ বিক্ষোভেও রাবার মুখোশের ব্যবহার বেশ জনপ্রিয়। এর বড় অংশটিই আসে চীন থেকে। পার্টি হাউজ নামে প্রতিষ্ঠানটি বানাচ্ছে মূলত হিলারি ক্লিনটনের মুখোশ। আর সেক্ষেত্রে ডেমোক্রেটিক দলের প্রেসিডেন্ট প্রার্থীর মুখের খুঁটিনাটি লক্ষ্য রাখতে হচ্ছে তাদের।   অনেক উদ্যোক্তাই কৌতুক করে বলছেন, চীনে ট্রাম্পের যে জনপ্রিয়তা দেখা যাচ্ছে, তাতে নির্বাচিত হলে তিনি চীন থেকে পণ্য আমদানিতে শুল্ক কমিয়ে দিতে পারেন। খবর: বিবিসি। 



366228,382045
গার্দিওয়ালার সঙ্গে লড়াই নয় : মরিনহো
খেলা
প্রকাশ : ০১ জুন ২০১৬, ১২:০০
   লা লিগায় এক সময় চরম প্রতিপক্ষ পেপ গার্দিওলা ও হোসে মরিনহো এখন ম্যানচেস্টার সিটির দুই ক্লাবে। এবার রাইভাল ক্লাবে থাকা এই দুই কোচের লড়াই দেখতে মুখিয়ে আছে ফুটবল বিশ্ব। কিন্তু লড়াই শুরুর আগেই রণভঙ্গের ঘোষণা দিলেন হোসে মরিনহো। তিনি জানালেন, গার্দিওয়ালার সঙ্গে লড়াই নয়, নিজ কাজের প্রতি মনোযোগ দিতে চান তিনি।   ২০১১ সালের চ্যাম্পিয়ন্স লিগের সেমি-ফাইনালের আগে ইন্টার মিলানের সে সময়ের কোচ মরিনিয়োকে একহাত নিয়েছিলেন বার্সেলোনার দায়িত্বে থাকা গুয়ার্দিওলা। চার মাস পর রিয়াল মাদ্রিদের কোচ থাকাকালে গুয়ার্দিওলার সহকারী তিতো ভিলানোভার চোখে আঙুল দিয়ে খোঁচা মেরেছিলেন মরিনহো।   কিন্তু এ সব অতীতকে পাশ কাটিয়ে গার্দিওয়ালার সঙ্গে ব্যক্তিগত দ্বৈরথ ইংলিশ প্রিমিয়ার লিগে ফিরিয়ে না আনার কথা বললেন মরিনহো। লিসবন বিশ্ববিদ্যালয়ে বক্তৃতা দিতে গিয়ে ম্যানচেস্টার ইউনাইটেডে নিয়োগ পাওয়া এই কোচ বলেন, 'আমি গার্দিওয়ালার সঙ্গে একটি লিগে (লা লিগা) দুই বছর ছিলাম। হয় সে, নয়তো আমি চ্যাম্পিয়ন হতাম। এখানে যদি আমি তার দিকে মনোযোগ দেই কিংবা সে আমার দিকে দেয়, তাহলে অন্য কেউ (কোচ) চ্যাম্পিয়ন হবে।'   উল্লেখ্য, স্পেনের লা লিগায় একসঙ্গে ২০১০ থেকে ২০১২ সাল পর্যন্ত ছিলেন গার্দিওয়ালা ও হোসে মরিনহো। এ সময়ে দুই জনই একটি করে লা লিগা, কোপা দেল রে ও স্প্যানিশ সুপার কাপ জেতেন। স্পেনের ঘরোয়া ফুটবলের বাইরে মরিনহো রিয়ালবে এনে দেন একটি চ্যাম্পিয়ন্স লিগ ও ফিফা ক্লাব বিশ্বকাপ।



366229,382046
মির্জা ফখরুলের বিরুদ্ধে অভিযোগ গঠনের শুনানি ১৮ জুলাই
জাতীয়
প্রকাশ : ০১ জুন ২০১৬, ১২:০৫
   নাশকতার মামলায় বিএনপির মহাসচিব মির্জা ফখরুল ইসলাম আলমগীরসহ ২৩ নেতাকর্মীর বিরুদ্ধে অভিযোগ গঠনের বিষয়ে শুনানির তারিখ পিছিয়ে আগামী ১৮ জুলাই দিন ধার্য করেছে আদালত।   আসামি পক্ষের সময়ের পরিপ্রেক্ষিতে বুধবার ঢাকা মহানগর হাকিম আতিকুর রহমান অভিযোগ গঠনের শুনানির জন্য এ দিন ধার্য করেন।   ফখরুলের আইনজীবী জয়নাল আবেদীন মেজবা জানান, বুধবার মামলাটিতে অভিযোগ গঠনের বিষয়ে শুনানির জন্য দিন ধার্য ছিল। এদিন মামলার প্রধান আসামি মির্জা ফখরুল ইসলাম আলমগীর আদালতে হাজির হলেও অপর আসামিরা আদালতে হাজির না হওয়ায় তাদের পক্ষে সময়ের আবেদন করা হয়। আদালত সময়ের আবেদন মঞ্জুর করে ১৮ জুলাই অভিযোগ গঠনের বিষয়ে শুনানির জন্য দিন ধার্য করে।   ২০১৩ সালের ২ মার্চ রাজধানীর শাহজাহানপুর থানাধীন মালিবাগাবে নাশকতা সৃষ্টির অভিযোগে মামলাটি দায়ের করা হয়। ওই বছর ২০ মার্চ ওই থানার এসআই রুহুল আমিন মুন্সি আদালতে অভিযোগপত্র দাখিল করেন।



366230,382047
সন্তান আসছে সাইফ-কারিনার ঘরে!
বিনোদন
প্রকাশ : ০১ জুন ২০১৬, ১২:১১
   ২০১২ সালে বিয়ে করার পর থেকে সাইফ আলি খান  ও কারিনা কাপুর খানের ঘরে কবে সন্তান আসছে এই প্রশ্নের সম্মুখীন হতে হচ্ছে তাদের। কিন্তু শিগগিরই সন্তান না নেয়ার করা জানিয়েছেন কারিনা। তবে শোনা যাচ্ছে, চলতি বছরের শেষের দিকে প্রথম সন্তানের মুখ দেখতে যাচ্ছেন এই বলিউড জুটি।   ধারণা করা হচ্ছে, সাইফ-কারিনা ছুটি কাটাতে লন্ডন যাননি, গিয়েছিলেন বিশ্রাম করার জন্য। কারিনার পর্যাপ্ত বিশ্রামের বিষয়টি গুরুত্ব দিয়েছেন সাইফ। মিস মালিনি ডটকমের প্রতিবেদনে বলা হয়েছে, কারিনা গর্ভাবস্থার দ্বিতীয় ট্রাইমেসটারে আছেন।   যদিও এই বিষয়ে সাইফ-কারিনা জুটির কোনো বক্তব্য পাওয়া যায়নি। খবর: জি-নিউজ। 



366231,382048
চুল পড়া কমাতে পেয়ারা পাতার রস
লাইফস্টাইল
প্রকাশ : ০১ জুন ২০১৬, ১২:১৩
চুল পড়া কমাতে পেয়ারা পাতার রস ত্বকে ও চুলে ব্যবহার করা যেতে পারে। এই রস ব্যবহারে চুল মসৃন ঝকঝকেও হবে।
 
বিশেষজ্ঞদের মতে, পেয়ারা পাতায় ভিটামিন বি এবং মিনারেলে ভরপুর। ভিটামিন বি চুলকে স্বাস্থ্যকর করে। আর এতে থাকা ভিটামিন বি-২ নষ্ট হয়ে যাওয়া হেয়ার রুটের কোষ মেরামত করে চুলকে মসৃণ করে তোলে।
 
তবে পেয়ারা পাতার রস সরাসরি চুলের গোড়ায় না দেয়াই ভাল। অনেকগুলো পরিষ্কার পাতা নিয়ে তা এক লিটার পানিতে ফুটিয়ে নিতে হবে। ১৫ থেকে ২০ মিনিট সেই পানি ফুটতে দিতে হবে। এতে পেয়ারা পাতার সমস্ত গুণাগুণ পানিতে চলে আসবে। পরে এই পানি ঠাণ্ডা করে ছেঁকে একটি শিশিতে সংরক্ষণ করা যেতে পারে। সংরক্ষিত পানি প্রতিদিন গোসলের কিছু আগে চুলের গোড়া এবং চুলে ভাল করে লাগিয়ে নিতে হবে। কয়েক মাসের মধ্যে তফাৎটা বুঝতে পারা যাবে।

tags:চুল পড়া


366232,382049
হোয়াটমোরকে বরখাস্ত করল জিম্বাবুয়ে
খেলা
প্রকাশ : ০১ জুন ২০১৬, ১২:১৭
   জিম্বাবুয়ে ক্রিকেট দলের টি-টোয়েন্টি বিশ্বকাপের ব্যর্থতা পর্যালোচনা শেষে কোচের দায়িত্ব থেকে বরখাস্ত করা হয়েছে ডেভ হোয়াটমোরকে। সেই সঙ্গে অধিনায়ক পদ থেকে হ্যামিল্টন মাসাকাদজাকে অব্যহতি দিয়ে অন্তবর্তীকালীন নতুন অধিনায়ক করা হয়েছে লেগ স্পিনার গ্রায়েম ক্রেমারকে।   এ ছাড়াও পরিবর্তন আনা হয়েছে নির্বাচক কমিটিতে। সেখানে স্থান করে নিয়েছেন জিম্বাবুয়ের সাবেক অধিনায়ক ও উইকেট কিপার টাটেন্ডা টাইবু। কমিটির আহ্বায়ক করা হয়েছে তাকে।   এদিকে ভারত সিরিজে দেশটি নতুন কোচ নিয়োগ দেয়ার আগ পর্যন্ত মূল কোচের কাজ চালাবেন সহকারী কোচ দক্ষিণ আফ্রিকান গ্রেট মাখায়া এনটিনি। তার সঙ্গে ব্যাটিং কোচ হিসেবে যোগ দিচ্ছেন সাবেক অলরাউন্ডার ল্যান্স ক্লুজনার।   জিম্বাবুয়ে ক্রিকেট বোর্ড আরো পরিবর্তন এনেছে নির্বাচক কমিটিতে। সেখানে থাকছেন কোচ ও সহকারী কোচ। এ ছাড়া ডেভেলপমেন্ট ও হাই পারফরম্যান্স প্রোগ্রাম নিয়েও কাজ করবেন কমিটির আহ্বায়ক টাইবু। নানা কারণে দেশ ছেড়ে যাওয়া সাবেক ক্রিকেটারদের ফিরিয়ে আনার দায়িত্বও তাকে দিয়েছে বোর্ড।   উল্লেখ্য, ভারতের বিপক্ষে ওয়ানডে ও টি-টোয়েন্টি সিরিজের ঠিক আগে জিম্বাবুয়ে ক্রিকেট বোর্ড এই পরিবর্তন করে।আগামী ১১ জুন শুরু হওয়া সফরে ভারতের বিপক্ষে ৩ ওয়ানডে ও ৩ টি-টোয়েন্টি খেলবে জিম্বাবুয়ে।



366233,382050
মহিবুরের মৃত্যুদণ্ডাদেশ, মুজিবুর-রাজ্জাকের আমৃত্যু কারাদণ্ড
জাতীয়
প্রকাশ : ০১ জুন ২০১৬, ১২:২২
   মুক্তিযুদ্ধকালে মানবতাবিরোধী অপরাধের মামলায় হবিগঞ্জের বানিয়াচং উপজেলার মহিবুর রহমান ওরফে বড় মিয়াকে মৃত্যুদণ্ডাদেশ দেয়া হয়েছে। এছাড়া মহিবুরের ছোট ভাই মুজিবুর রহমান আঙ্গুর মিয়া এবং তাদের চাচাতো ভাই আব্দুর রাজ্জাককে আমৃত্যু কারাদণ্ডের আদেশ দেয়া হয়েছে।   বুধবার বিচারপতি আনোয়ারুল হকের নেতৃত্বাধীন তিন সদস্যের আন্তর্জাতিক অপরাধ ট্রাইব্যুনাল এই রায় ঘোষণা করেন।   এর আগে রাষ্ট্রপক্ষ ও আসামিপক্ষের যুক্তি উপস্থাপন শেষে গত ১১ মে মামলাটি রায়ের জন্য অপেক্ষমাণ (সিএভি) রাখে ট্রাইব্যুনাল।   রাষ্ট্রপক্ষের তথ্য অনুযায়ী, আসামিদের মধ্যে মহিবুর রহমান ওরফে বড় মিয়া হবিগঞ্জের বানিয়াচং উপজেলার খাগাউড়া ইউনিয়ন পরিষদের (ইউপি) সাবেক চেয়ারম্যান। তাঁর ভাই মুজিবুর রহমান ওরফে আঙ্গুর মিয়া একই ইউনিয়নের বর্তমান চেয়ারম্যান। ট্রাইব্যুনালের গ্রেফতারি পরোয়ানা জারির পরিপ্রেক্ষিতে গত বছরের ১০ ফেব্রুয়ারি এই দুই ভাইকে গ্রেফতার করে পুলিশ। আর রাজ্জাককে গ্রেফতার হন গত বছরের ১৯ মে।   গত বছরের ২৯ সেপ্টেম্বর এই তিন আসামির বিরুদ্ধে চারটি অভিযোগ গঠন করার মধ্য দিয়ে বিচার শুরু হয়। ২১ অক্টোবর থেকে রাষ্ট্রপক্ষের সাক্ষ্যগ্রহণ শুরু হয়। রাষ্ট্রপক্ষে সাক্ষ্য দেন ১২ জন। আসামিপক্ষে সাক্ষ্য দেন সাত জন। সাক্ষ্য গ্রহণ শেষে ১০ মে থেকে দুই পক্ষের যুক্তি উপস্থাপন শুরু হয়। প্রসঙ্গত, ২০০৯ সালে শহীদ মুক্তিযোদ্ধা আকল মিয়ার স্ত্রী হবিগঞ্জের জুডিশিয়াল ম্যাজিস্ট্রেট আদালতে এই তিনজনসহ মোট ছয়জনের বিরুদ্ধে মানবতাবিরোধী অপরাধের অভিযোগে মামলা করেন। পরে মামলাটি ট্রাইব্যুনালে আসে।   আসামিদের বিরুদ্ধে চার অভিযোগ:   মহিবুর, মজিবুর ও রাজ্জাকের বিরুদ্ধে প্রথম অভিযোগ হলো, একাত্তরে হবিগঞ্জের বানিয়াচং উপজেলায় অভিযান চালিয়ে তাঁরা মুক্তিযোদ্ধা আকল আলী ও রজব আলীকে হত্যা করে লাশ গুম করেন।   দ্বিতীয় অভিযোগ হলো, আসামিদের সহযোগিতায় পাকিস্তানি সেনারা মুক্তিযুদ্ধের সংগঠক মেজর জেনারেল এম এ রবের বাড়িতে হামলা চালিয়ে অগ্নিসংযোগ ও লুণ্ঠন চালান।   তৃতীয় অভিযোগে বলা হয়েছে, খাগাউড়া এলাকার উত্তরপাড়ায় আসামিদের সহযোগিতায় পাকিস্তানি সেনারা দুই নারীকে ধর্ষণ করেন।   চতুর্থ অভিযোগ হলো, আনছার আলী নামের এক ব্যক্তিকে বাড়ি থেকে ধরে নিয়ে রাজাকার ক্যাম্পে আটক রেখে নির্যাতন চালান আসামিরা। ঐ নির্যাতনে পঙ্গু হন আনছার।



366234,382051
এবার ফেসবুক মেসেঞ্জারে শতভাগ নিরাপত্তা
টেক
প্রকাশ : ০১ জুন ২০১৬, ১২:৩১
 ব্যবহারকারীদের ব্যক্তিগত যোগাযোগে তৃতীয় পক্ষের অনুপ্রবেশ ঠেকাতে এপ্রিল মাসের শুরুতে ‘এন্ড-টু-এন্ড এনক্রিপশন’ যোগ করে ইনস্ট্যান্ট মেসেজিং সেবা হোয়াটসঅ্যাপ। হোয়াটসঅ্যাপকে অনুসরণ করে এপ্রিলের শেষদিকে এন্ড-টু-এন্ড এনক্রিপশন যোগ করে এর অন্যতম প্রতিদ্বন্দ্বী ভাইবার। এবার এই এন্ড-টু-এন্ড এনক্রিপশন যোগ হচ্ছে ফেসবুক মেসেঞ্জারে।   এন্ড-টু-এন্ড এনক্রিপশনে প্রেরকের ডিভাইস থেকে বার্তা এনক্রিপ্টেড অবস্থায় পাঠানো হয়, যা শুধু প্রাপকের ডিভাইসেই ডিক্রিপ্ট করা যায়। মাঝপথে তৃতীয় কোনো পক্ষ বার্তাটি হাতে পেলেও পড়তে পারে না।   গার্ডিয়ানের এক খবরে বলা হয়েছে, ফেসবুক মেসেঞ্জারে এন্ড-টু-এন্ড এনক্রিপশন ফিচার যোগ হচ্ছে। এতে ব্যবহারকারীদের বার্তা আদানপ্রদান শতভাগ নিরাপদ হয়ে উঠবে। এই ব্যবস্থায় সরকার বা হ্যাকাররা ব্যবহারকারীদের ব্যক্তিগত কথা চালাচালিতে প্রবেশ করতে পারবে না, একইভাবে এই কাজ করতে পারবে না খোদ ফেসবুক কর্তৃপক্ষ।   নাম উল্লেখ না করে ফেসবুকের প্রজেক্টের সাথে জড়িত তিন কর্মকর্তার বরাত দিয়ে এই তথ্য জানিয়েছে সূত্র। তবে এই প্রজেক্টের অগ্রগতি কেমন বা প্রজেক্টটি কবে শেষ হবে এসব তথ্য পাওয়া যায়নি সূত্রের খবরে।   সূত্রের খবরে প্রকাশ, দিন কয়েক আগে মেসেজিং অ্যাপ এল্লো উন্মুক্ত করে গুগল। এতে অপ্ট-ইন ফিচার হিসেবে এন্ড-টু-এন্ড এনক্রিপশন যোগ করে মার্কিন সার্চ জায়ান্ট। আর এবার ৯০ কোটি ব্যবহারকারীর ফেসবুক মেসেঞ্জারে অপ্ট-ইন ফিচার হিসেবে এন্ড-টু-এন্ড এনক্রিপশন যোগ হতে যাচ্ছে। 



366235,382052
সিরাজগঞ্জের পৃথক সড়ক দুর্ঘটনায় নিহত ২
সারাদেশ
প্রকাশ : ০১ জুন ২০১৬, ১২:৪০
 সিরাজগঞ্জের পৃথক সড়ক দুর্ঘটনায় দুইজন নিহত হয়েছেন। এসব ঘটনায় আহত পাঁচজন বগুড়া শহীদ জিয়াউর রহমান মেডিকেল কলেজ হাসপাতালে চিকিৎসাধীন রয়েছেন। নিহতদের মধ্যে একজনের পরিচয় পাওয়া গেছে। নিহত জহরুল ইসলাম সলঙ্গা থানার জালশুকা গ্রামের মকরম আলীর ছেলে। অপরজনের পরিচয় পাওয়া যায়নি।   পুলিশ লাশ দুটি উদ্ধার করে ময়না তদন্তের জন্য সিরাজগঞ্জ জেনারেল হাসপাতাল মর্গে পাঠিয়েছে।   রায়গঞ্জ উপজেলার ষোলমাইল ফায়ার সার্ভিসের সিনিয়র ফায়ারম্যান মোস্তাফিজুর রহমান জানান, বুধবার ভোর রাতে উপজেলাধীন ঢাকা-বগুড়া মহাসড়কের দাথিয়া ব্রিজের দক্ষিণ পাশে দুটি ট্রাকের মুখোমুখি সংঘর্ষ হয়। এতে ঘটনাস্থলেই ট্রাকের কেবিনে থাকা অজ্ঞাত এক নারী নিহত হন। এ ঘটনায় আহত হন আরো পাঁচজন। আহতদের উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালে ভর্তি করানো হয়েছে।   অপরদিকে হাটিকুমরুল হাইওয়ে থানার এসআই হাবিবুর রহমান জানান, বুধবার সকাল সাড়ে সাতটার দিকে হাটিকুমরুল-বনপাড়া মহাসড়কে সলঙ্গা থানার দবিরগঞ্জ বাজার এলাকায় পিকাপ ভ্যান চাপায় জহরুল ইসলাম  নামে এক মোটরসাইকেল আরোহী নিহত হয়েছেন।  



366236,382053
ট্রাম্পের 'প্রশংসায়' উত্তর কোরিয়া
বিশ্ব সংবাদ
প্রকাশ : ০১ জুন ২০১৬, ১২:৪৭
   যুক্তরাষ্ট্রের প্রেসিডেন্ট নির্বাচনে রিপাবলিকান প্রার্থী হওয়ার দৌড়ে এগিয়ে থাকা ডোনাল্ড ট্রাম্পের 'প্রশংসা' করে তাকে 'জ্ঞানী রাজনীতিবীদ' বলে উত্তর কোরিয়ার একটি গণমাধ্যম। সেখানে ট্রাম্পকে 'দূর দৃষ্টি সম্পন্ন প্রেসিডেন্ট পদ প্রার্থী' হিসেবে উল্লেখ করা হয়। অন্যদিকে হিলারিকে আমেরিকানদের পছন্দ করা উচিত হবে না বলেও মন্তব্য করা হয়েছে।   'ডিপিআরকে টুডে' নামক দৈনিক পত্রিকা তাদের সম্পাদকীয়তে এ কথা বলে। বিবিসি জানায়, বিশ্লেষকরা মনে করছে এই সম্পাদকীয় কোন পলিসি থেকে লেখা হয়নি। তবে নিশ্চিতভাবেই এটি পিয়ংইয়ংয়ের মানুষের মনের ইচ্ছাকেই পরিবেশন করেছে।   সেখানে দক্ষিণ কোরিয়ার স্কলার হ্যান ইয়োঙ-মুক আরো লেখেন, ট্রাম্প যুক্তরাষ্ট্রের প্রেসিডেন্ট হলে উত্তর কোরিয়ার স্লোগান 'ইয়াংকি গো হোম' বাস্তবায়িত হবে। দক্ষিণ কোরিয়া থেকে মার্কিন সৈন্যদের অপসারণের জন্য উত্তর কোরিয়া এই স্লোগান দিয়ে থাকে। তিনি লেখেন, যেদিন এই স্লোগান বাস্তবে পরিণত হবে, সেদিনই কেবল দুই কোরিয়া একত্রিত হতে পারবে।   সেখানে তিনি হিলারি ক্লিনটনকে ভোট না দেয়ার জন্য যুক্তরাষ্ট্রের মানুষকে উপদেশ দেয়। তিনি হিলারিকে 'নির্বোধ' হিসেবে সম্বোধন করেন।   এর আগে নিজের এক বক্তব্যে ট্রাম্প জানান, উত্তর কোরিয়ার সর্বোচ্চ নেতা কিম জঙ-উনের সঙ্গে সাক্ষাৎ করে পরমাণু অস্ত্র নিয়ে কথা বলতে চান তিনি। সেই সঙ্গে উত্তর ও দক্ষিণ কোরিয়ার লড়াই থেকে যুক্তরাষ্ট্রকে দূরে রাখবেন বলেও জানান তিনি। এ সময় তিনি আরো বলেন, দক্ষিণ কোরিয়া থেকে মার্কিন সৈন্য প্রত্যাহার করবেন তিনি। বিবিসি।



366237,382054
বেসরকারি শিক্ষাপ্রতিষ্ঠানে পরিচালনা কমিটির সভাপতি হতে পারবে না এমপিরা
জাতীয়
প্রকাশ : ০১ জুন ২০১৬, ১২:৫৪
     চেয়ার পদে থাকতে পারবে না সংসদ সদস্যরা। বেসরকারি মাধ্যমিক ও উচ্চ মাধ্যমিক শিক্ষা প্রতিষ্ঠানের গভর্নিং বডি ও ম্যানেজিং বোর্ডের প্রো বিধানমালা ২০০৯এর ৫(২) ধারা অবৈধ ঘোষণা করে বুধবার এ রায় দিয়েছে হাইকোর্ট।      বিচারপতি জিনাত আরা ও বিচারপতি এ কে এম জহুরুল হকের ডিভিশন বেঞ্চ আজ এ রায় দেয়।     প্রসঙ্গত, ওই প্রবিধানের ৫ ধারার ক্ষমতা বলে স্থানীয় সংসদ সদস্যরা ৪টি বেসরকারি স্কুল ও কলেজের গভর্নিং বডির চেয়ারম্যান পদে অধিষ্ঠিত হতে পারতেন।      এদিকে হাইকোর্ট ওই প্রবিধান মালার ৫ ধারা বাতিল ঘোষণা করেছে। একই সঙ্গে ভিকারুননিসা স্কুল অ্যান্ড কলেজের বিশেষ কমিটিও বাতিল করেছে আদালত। এ বিশেষ কমিটির প্রধান স্থানীয় সংসদ সদস্য এবং বেসরকারি বিমান ও পর্যটন মন্ত্রী রাশেদ খান মেনন।     পাশাপাশি ওই কমিটি ভেঙ্গে দিয়ে এডপ কমিটি গঠন করতে বলেছে আদালত। এ কমিটি গঠনের ৬ মাসের মধ্যে স্কুল ম্যানেজিং কমিটি নির্বাচন দেয়ার আদেশ দিয়েছে হাইকোর্ট।       প্রবিধান মালার ৫০এর ৫ ধারায় ভিকারুননিসা স্কুল অ্যান্ড কলেজের গভর্নিং বডি বৈধতা চ্যালেঞ্জ করে রিট দায়ের করেন আইনজীবী ইউনুছ আলী আকন্দ। রিটের প্রেক্ষিতে হাইকোর্ট ওই দুটি ধারাকে কেন বেআইনী ও অবৈধ ঘোষণা করা হবে না- এ বিষয়ে রুল জারি করে। ওই রুলের চুড়ান্ত শুনানি শেষে আজ হাইকোর্ট এ রায় দেয়।      হাইকোর্টের ওই রায়ের ফলে সারা দেশের বেসরকারি শিক্ষা প্রতিষ্ঠানের গভর্নিং বডির চেয়ারম্যান পদে এমপিদের থাকার কর্তৃৃত্ব আর থাকল না।      তবে হাইকোর্টের এ রায়ের বিরুদ্ধে আপিল করবে বলে জানিয়েছে আইনজীবীরা।   



366238,382055
পদত্যাগ করেছেন কানাডার মৎস্য মন্ত্রী
বিশ্ব সংবাদ
প্রকাশ : ০১ জুন ২০১৬, ১২:৫৬
   মাদকাসক্তির চিকিৎসা গ্রহণের লক্ষ্যে মঙ্গলবার পদত্যাগ পদত্যাগ করেছেন কানাডার মৎস্য, সমুদ্র ও উপকূলরক্ষী বিষয়ক মন্ত্রী হান্টার টুটু। প্রধানমন্ত্রী জাস্টিন ট্রুডোর নেতৃত্বে গঠিত লিবারেল সরকারের মন্ত্রিসভা থেকে পদত্যাগকারী প্রথম মন্ত্রী তিনি।   দেশটির উত্তরাঞ্চলীয় জনবিরল নানাভুত অঞ্চল থেকে পার্লামেন্ট সদস্য নির্বাচিত হওয়া ৫২ বছর বয়সী টুটু তার পদত্যাগপত্রে বলেন, তিনি মন্ত্রিসভা থেকে পদত্যাগ করেছেন এবং লিবারেল ককাস থেকেও পদত্যাগ করবেন।   সহকর্মীদের গুরুত্বপূর্ণ কাজে যেন বিভ্রান্তির সৃষ্টি না হয় এ কারণেই তার এই সিদ্ধান্ত বলে তিনি উল্লেখ করেছেন।   বিবৃতিতে টুটু বলেন, 'আমি আসক্তি সংক্রান্ত বিষয়ে চিকিৎসা গ্রহণের সিদ্ধান্ত নিয়েছি এবং এই সময়ে গোপনীয়তা রক্ষা করতে চাই।' তবে আসক্তির ধরন সম্পর্কে সুনির্দিষ্টভাবে কোনোকিছু উল্লেখ করেননি তিনি।



366239,382056
কানাডায় দাবানল : অবশেষে প্রথম ধাপে ঘরে ফিরছে মানুষ
বিশ্ব সংবাদ
প্রকাশ : ০১ জুন ২০১৬, ১৩:১৪
   কানাডায় দাবানলের পর পুড়ে যাওয়া ঘর-বাড়ি ও প্রয়োজনীয় স্থাপনা সংস্কারের পর প্রথম ধাপে ফিরছে ফোর্ট ম্যাকমেরি শহরের কিছু মানুষ। উত্তর পশ্চিম কানাডার আলবার্তে প্রদেশের বনে আগুন লাগার পর এই শহর ও আশপাশের এলাকা থেকে ৯০ হাজার মানুষকে সরিয়ে নেয়া হয়েছিল।    আলবার্তের প্রিমিয়ার রেচেল নটলে জানান, অবশেষে মানুষের বসবাসের অবস্থা সৃষ্টি হয়েছে এখানে। সেখানে বুধবার কিছু মানুষ নিজেদের আবাসস্থলে ফিরে যাবে। তবে প্রতিবেশী তিনটি আবাসস্থলে মানুষদের নিজ ঘর ফিরে পেতে আরো সময় লাগবে বলে জানান তিনি।   তিনি আরো জানান, মানুষের নিত্য চাহিদা পূরণের জন্য কিছু সেবা নিশ্চিত করা জরুরি ছিল। এর মধ্যে সবচাইতে গুরুত্বপূর্ণ ছিল পুলিশ ও স্বাস্থ্য সেবা। সেখানের বাতাসও বর্তমানে মানুষের বসবাস উপযোগী হয়ে উঠেছে। ঠাণ্ডা আবহাওয়া ও পর্যাপ্ত বৃষ্টির কারণে তা দ্রুত বসবাস উপযোগী হয়েছে বলে জানান তিনি।   ফেসবুকে নটলে বলেন, ফোর্ট ম্যাকমেরির অধিবাসীদের ধৈর্য ও সংকল্প প্রতিদিন আমাকে অভিভূত করছে। এই ভয়াবহ ও হতাশাজনক অবস্থায় থেকেও তারা দৃঢ়, সংকল্প বদ্ধ ও ঐক্য বজায় রাখবে বলে আমি মনে করি।   তিনি জানিয়েছেন, অ্যাবসেন্ড, বিকন হিল ও ওয়াটরওয়ের ৫০০ বাড়ি এখনও বসবাসযোগ্য হয়নি। অর্থাৎ নয় হাজার মানুষ এখনই নিজেদের ঘরে ফিরতে পারবে না। বিবিসি।



366240,382057
‘সব ধরনের নিরাপত্তা নিশ্চিতে পরিকল্পিতভাবে কাজ করতে হবে’
জাতীয়
প্রকাশ : ০১ জুন ২০১৬, ১৩:২৩
   প্রধানমন্ত্রী শেখ হাসিনা বলেছেন, আমাদের দেশে জনসংখ্যা বেশি কিন্তু আয়তন কম। এই সীমাবদ্ধতার মধ্যেই সব মানুষের খাদ্য নিরাপত্তা ও বাসস্থানসহ সব ধরনের নিরাপত্তা নিশ্চিত করতে পরিকল্পিতভাবে কাজ করতে হবে।   বুধবার রাজধানীর হোটেল সোনারগাঁওয়ে ন্যাশনাল স্পেশিয়াল ডাটা ইনফ্রাস্ট্রাকচার (এনএসডিআই) গঠনের লক্ষ্যে প্রতিরক্ষা মন্ত্রণালয়ের আওতাধীন বাংলাদেশ জরিপ অধিদফতরের ও জাপান ইন্টারন্যাশনাল কো-অপারেশন এজেন্সি (জাইকা) কতৃক যৌথভাবে আয়োজিত আন্তর্জাতিক সেমিনারে তিনি এসব কথা বলেন।   শেখ হাসিনা বলেন,  এনএসডিআই থাকলে আমরা আরো ভালভাবে এবং পরিকল্পিতভাবে কাজ করতে পারব।   তিনি বলেন, এনএসডিআই গঠনে স্বল্প ও দীর্ঘ-মেয়াদী পরিকল্পনা প্রণয়ন, কর্মকৌশল নির্ধারণ ও প্রয়োজনীয় সহায়তা প্রদানের জন্য প্রতিরক্ষা মন্ত্রণালয়ের নেতৃত্বে একটি জাতীয় কমিটি গঠন করা হবে। সেজন্য একটা আইন প্রণয়ন করতে হব। এনএসডিআইয়ে সব ডাটা থাকবে, যাতে কেউ যেন এর অপব্যবহার করতে না পারে।   তিনি বলেন, এ দেশটা আমাদের গড়ে তুলতে হবে। আমাদের ভৌগলিক অবস্থান সুবিধাকে কাজে লাগিয়ে প্রাচ্যেও প্রাচ্যাতের সেতু বন্ধনের কাজ করতে পারে বাংলাদেশ। বাংলাদেশ জরিপ অধিদফতর উপকূলবর্তী এলাকার ৪৮টি মানচিত্র প্রণয়ন করে দেশের সমুদ্রসীমা নির্ধারণে পররাষ্ট্র মন্ত্রণালয়কে সহযোগিতা করেছে। ডিজিটাল বাংলাদেশ গড়ার লক্ষ্যে এই অধিদপ্তর বিভিন্ন স্কেলের ডিজিটাল মানচিত্র প্রণয়ন সম্পন্ন করেছে।   তিনি বলেন, প্রতি বছর যেমন ভাঙনের ফলে কৃষি জমি নদীগর্ভে হারিয়ে যাচ্ছে, তেমনি আমাদের সমুদ্রে কিন্তুচর জেগে উঠছে। জরিপের মাধ্যমে এসব জেগে উঠা চরকে কীভাবে ব্যবহার উপযোগী করা যায় তার উপায় বের করতে হবে। পরিকল্পিতভাবে গাছ লাগিয়ে এসব চরের বা দ্বীপের ভূমি ক্ষয় বন্ধ করা সম্ভব।   ঢাকার মিরপুর-১৪ নম্বর দামালকোটে স্থাপিত বাংলাদেশ জরিপ অধিদফতরের ডিজিটাল ম্যাপিং সেন্টার ভিডিও করফারেন্সের মাধ্যমে উদ্বোধন করেন প্রধানমন্ত্রী।  



366241,382058
বৃহস্পতিবার আদালতে যাবেন খালেদা জিয়া
জাতীয়
প্রকাশ : ০১ জুন ২০১৬, ১৩:৩১
   জিয়া চ্যারিটেবল ট্রাস্ট দুর্নীতি মামলায় আত্মপক্ষ সমর্থন করতে বৃহস্পতিবার আদালতে যাবেন বিএনপি চেয়ারপারসন খালেদা জিয়া।   বুধবার খালেদা জিয়ার আইনজীবী সানাউল্লাহ মিয়া বিষয়টি নিশ্চিত করেছেন। তিনি জানান, খালেদা জিয়া আইন ও আদালতের প্রতি সব সময় শ্রদ্ধাশীল। আইনের প্রতি শ্রদ্ধাশীল থেকে এবং সবকিছৃু ঠিক থাকলে বৃহস্পতিবার সকালে তিনি আত্মপক্ষ সমর্থন করতে আদালতে যাবেন।   গত ১৯ মে এ মামলায় খালেদা জিয়া আদালতে হাজির না হওয়ায় তার বিরুদ্ধে গ্রেফতারি পরোয়ানা জারি করার আবেদন করেন দুদকের আইনজীবী মোশাররফ হোসেন কাজল।   অপরদিকে শারীরিক অসুস্থতার কারণে খালেদা জিয়া আদালতে যেতে না পারায় তার পক্ষে সময়ের আবেদন করেন তার আইনজীবী সানাউল্লাহ মিয়া।   উভয়পক্ষের শুনানি শেষে সময়ের আবেদন মঞ্জুর করে আদালত ২ জুন খালেদা জিয়ার পক্ষে আত্মপক্ষ সমর্থনের দিন ধার্য করে তাকে আদালতে হাজির থাকতে নির্দেশ দেয়। এর আগে পঞ্চম দফায় তার পক্ষে আত্মপক্ষ সমর্থনের শুনানি পেছানো হয়।



366242,382059
সু-পাত্রের খোঁজে উত্তর কোরিয়ার নেতা কিম জং উন
বিশ্ব সংবাদ
প্রকাশ : ০১ জুন ২০১৬, ১৩:৩৩
   ভাল পাত্রের খোঁজ করছেন উত্তর কোরিয়ার সর্বোচ্চ নেতা কিম জং উন। তার বোন কিম ইয়ো জং-এর বিয়ের জন্য এ আয়োজন চলছে বলে জানায় মেট্রো।   সেখানে জানানো হয়, পাত্র খোঁজার জন্য ম্যাচমেকিং প্রতিযোগিতার আয়োজন করা হয়েছে। সেখানে অংশ নিতে একজন পাত্রের যোগ্যতার তালিকাও প্রদান করা হয়েছে। বলা হয়েছে, পাত্রকে অবশ্যই ইউনিভার্সিটি গ্রাজুয়েট হতে হবে। উচ্চতা হতে হবে ৫ ফুট ১০ ইঞ্চি। সেই সঙ্গে থাকতে হবে সেনাবাহিনীতে কাজের অভিজ্ঞতা।   উল্লেখ্য, কিম জং-উনের বোন কিম ইয়ো জং ১৯৯৬ থেকে ২০০০ সাল পর্যন্ত সুইজারল্যান্ডে পড়াশোনা করেন। এরপর তিনি দেশে ফিরে কিম ইল-সং মিলিটারি ইউনিভার্সিটিতে কম্পিউটার সায়েন্স বিষয়ে পড়ালেখা করছেন। ২০১৪ সালে ক্ষমতাসীন ওয়ার্কার্স পার্টির ১২৯ সদস্যের সর্বোচ্চ পরিষদে যোগ দেন তিনি। বলা হয়ে থাকে উত্তর কোরিয়ার সবচেয়ে ক্ষমতাবান নারী কিম ইয়ো। মেট্রো ডটকম ইউকে।



366243,382060
গোদাগাড়ীতে দুই ট্রাকসহ ভেঙ্গে পড়লো বেইলি ব্রিজ
সারাদেশ
প্রকাশ : ০১ জুন ২০১৬, ১৩:৩৭
 রাজশাহীর গোদাগাড়ী উপজেলার হরিশংকপুর এলাকার বেইলি ব্রিজটি দুইটি সিমেন্টবাহী ট্রাকের ওজন বইতে না পরে ভেঙে পড়েছে।   বুধবার ভোরে এ ঘটনা ঘটে। এ ঘটনায় একটি ট্রাকের চালক ও হেলপার গুরুতর আহত হয়েছেন বলে জানা গেছে।   স্থানীয়রা জানায়, উপজেলাধীন বিজয়নগর-মাটিকাটা বাইপাস সংযোগ সড়কের হরিশংকপুর এলাকায় অবস্থিত লোহার এই ব্রিজটি বেশ কয়েক বছর আগে থেকেই মেরামতের পর্যায়ে ছিল। তাই সড়ক ও জনপথ বিভাগের পক্ষ থেকে সেতুর দুই পাশে ‘পাঁচ টনের অধিক যান চলাচল নিষেধ’ লেখা সম্বলিত দুটি সাইনবোর্ড লাগানো ছিল। তবে দেখভালের কোনো লোক না থাকায় হরহামেশাই ব্রিজটির উপর দিয়ে পাঁচ টনের বেশি ওজনের যানবাহন চলাচল করতো। বুধবার ভোরে হঠাৎ দুটি ট্রাক নিয়ে ব্রিজটি বিকট শব্দে ভেঙে পড়ে। পরে প্রায় আধা ঘণ্টা চেষ্টার পর স্থানীয়রা একটি ট্রাকের ভেতর থেকে আহত চালক-হেলপারকে উদ্ধার করে হাসপাতালে পাঠায়। রাজশাহী সড়ক ও জনপথ বিভাগের (সওজ) উপ-বিভাগীয় প্রকৌশলী ইউনুস আলী বলেন, ঘটনার পর বিজয়নগর-মাটিকাটা সড়কে যান চলাচল বন্ধ হয়ে যায়। বিকল্প পথ হিসেবে যানবাহনগুলো ধসে পড়া বেইলি ব্রিজের অদূরের একটি গ্রাম্য সড়ক দিয়ে চলাচল শুরু করে।   সওজের রাজশাহীর নির্বাহী প্রকৌশলী নাজমুল হাসান জানান, নতুন ব্রিজ নির্মাণের জন্য কয়েকদিন আগেই জাইকার একটি প্রতিনিধিদল পরিদর্শনে এসেছিলেন। চলতি বছরের মধ্যেই সেখানে নতুন করে স্থায়ী ব্রিজ নির্মাণের কথা রয়েছে।



366244,382061
নাশকতার ১টি মামলায় মির্জা ফখরুলের জামিন
জাতীয়
প্রকাশ : ০১ জুন ২০১৬, ১৩:৫০
   রাজধানীর পল্টন থানার দায়ের করা নাশকতার একটি মামলায় জামিন পেয়েছেন বিএনপি মহাসচিব মির্জা ফখরুল ইসলাম আলমগীর। বুধবার সকালে মহানগর দায়রা জজ আদালত এ জামিন মঞ্জুর করেন।    এছাড়াও পল্টন থানার আরো ৪টি এবং শাহজাহানপুর থানার একটি নাশকতার মামালায় ঢাকার মুখ্য মহানগর হাকিম আদালতে আজ হাজিরা দেন মির্জা ফখরুল।   গত বছর বিএনপি কর্মসূচি চলাকালে রাজধানীর কয়েকটি স্থানে নাশকতার ঘটনায় তার বিরুদ্ধে এসব মামলা দায়ের করে পুলিশ।  



366245,382062
‘বঙ্গবন্ধু হাইটেক সিটিতে ৭০ হাজার লোকের কর্মসংস্থান’
টেক
প্রকাশ : ০১ জুন ২০১৬, ১৩:৫৪
 গাজীপুরের কালিয়াকৈর উপজেলার হাইটেক পার্কের নাম পরিবর্তন করে ‘বঙ্গবন্ধু হাইটেক সিটি’ নামকরণ করা হয়েছে। আগামী ১০ বছরে এতে ৭০ হাজার লোকের কর্মসংস্থান হবে।   বুধবার সকালে উপজেলার হাইটেক পার্কের প্রশাসনিক ভবনে এক মতবিনিময় সভায় তথ্য ও প্রযুক্তি প্রতিমন্ত্রী জুনাইদ আহমেদ পলক এ তথ্য জানান।   মন্ত্রী আরো জানান, ৩৩৫ একরের বঙ্গবন্ধু হাইটেক সিটি বাংলাদেশের সর্বপ্রথম হাইটেক পার্ক। দেশের সর্ববৃহৎ এই পার্কটি সরকারের সার্বিক সহযোগিতায় পিপিপি মডেলে বাস্তবায়িত হচ্ছে। সিটির ২৩২ একর জমিকে পাঁচটি ব্লকে ভাগ করে প্রশাসনিক ভবন, হাসপাতাল, কাস্টম হাউজ, স্কুল, কলেজ, ব্যাংক, শপিং মল, আবাসিক এলাকা, শিল্প এলাকা ও কনভেনশন সেন্টারে ভাগ করা হয়েছে।   এছাড়া তরুণ প্রজন্মকে কারিগরী শিক্ষায় প্রশিক্ষিত করতে একটি আইটি ইনস্টিটিউট নির্মাণের প্রস্তাবনাও রয়েছে। এর ফলে ২০৪১ সালের মধ্যে আর্থিক প্রবৃদ্ধিতে গার্মেন্টস খাতকে ছাড়িয়ে যাবে দেশের আইটি খাত।   এতে বঙ্গবন্ধু হাইটেক সিটির এমডি হুসনে আরাসহ স্থানীয় প্রশাসনের কর্মকর্তা, ডেভেলপার কোম্পানিগুলোর প্রধান এবং ইলেক্ট্রনিক ও প্রিন্ট মিডিয়ার সাংবাদিকরা উপস্থিত ছিলেন।



366246,382063
‘নো বল’ দেয়ায় আম্পায়ারের বোনকে খুন!
বিশ্ব সংবাদ
প্রকাশ : ০১ জুন ২০১৬, ১৩:৫৬
   ভারতের উত্তর প্রদেশের আলিগড় থেকে ২০ কিলোমিটার দূরে অবস্থিত জারার শহর। সেখানকারই এক বাসিন্দা রাজ কুমার। তিনি হয়তো স্বপ্নেও ভাবেননি একটি ‘নো বলে’র ঘোষণা তার বোনের জীবন কেড়ে নেবে।  অবিশ্বাস্য হলেও সম্প্রতি এমন ঘটনা ঘটেছে।   গত শুক্রবার গ্রামের মানুষের আয়োজিত জারার প্রিমিয়ার লিগের একটি ম্যাচে আম্পায়ারিং করছিলেন রাজ। সেদিন জারারা ও বারিকির খেলা চলছিল। ম্যাচের গুরুত্বপূর্ণ সময়ে একটি ডেলিভারিকে ‘নো বল’ ঘোষণা করেন।  এই সিদ্ধান্দে রেগে গিয়ে সন্দীপ পাল নামে এক খেলোয়াড় তার কাছে গিয়ে বলে, তার সিদ্ধান্ত ঠিক নয়। তাকে এই সিদ্ধান্ত পরিবর্তন করতে হবে।   কিন্তু রাজের দৃষ্টিতে এই সিদ্ধান্ত সঠিক। একারণে তিনি এই সিদ্ধান্ত পরিবর্তন করেননি। এতে চটে গিয়ে সন্দীপ তাকে পেটাতে থাকে এবং বলতে থাকে এজন্য তাকে চরম মূল্য দিতে হবে।   রবিবার রাজের বোন পূজা তার তিন বান্ধবীর সাথে বনে মাটি আনতে যায়। সেখানে গিয়ে সন্দীপ তাদের কোল্ড ড্রিংকস খেতে দেয় যাতে বিষ মেশানো ছিল। কোল্ড ড্রিংক পান করে পূজা সাথে সাথে ঢলে পড়ে। তার বান্ধবী রূপবতী, প্রীতি ও কুসুম বর্তমানে মালখান সিং হাসপাতালে ভর্তি রয়েছে।   এই ঘটনায় সবদিক থেকে খতিয়ে দেখছেন পুলিশ। খবর: ডিএনএ।      



366247,382064
ইনস্টাগ্রামে আসছে তিন 'বিজনেস ফিচার'
টেক
প্রকাশ : ০১ জুন ২০১৬, ১৪:১৫
 ক'দিন আগে নতুন করে সাজানো হয় ছবি শেয়ারের সাইট ইনস্টাগ্রামকে। আগের পোলারয়েড অনুপ্রাণিত ক্যামেরা ও রঙধনু সম্বলিত লোগো পাল্টে বেছে নেয়া হয় দ্বিমাত্রিক ও গ্র্যাডিয়েন্ট-সহ নতুন লোগো। বদলে ফেলা হয় ইনস্টাগ্রাম শব্দটির ফন্টও। নোটিফিকেশন আইকনে কমলার বদলে জুড়ে দেয়া হয় লাল রঙ। এখন অ্যাপ আইকনটি আরো পরিস্কার ও কম রঙিন। অ্যাপের ভেতরের সব টেক্সটের রঙ এখন সাদা-কালো।   এবার নতুন তিনটি ফিচার যোগ করা হচ্ছে ফেসবুকের মালিকানাধীন অ্যাপটিতে। যারা ব্যবসায়িক উদ্দেশে এই অ্যাপ ব্যবহার করেন তাদের জন্য যোগ করা হচ্ছে নতুন ফিচার তিনটি।   বর্তমানে বিশ্বের ৪০০ মিলিয়ন মানুষ ব্যবহার করেন ইনস্টাগ্রাম। এর মধ্যে ব্যবসায়ী রয়েছেন ২ লাখ। ইনস্টাগ্রাম কর্তৃপক্ষ চাইছে, ৪০০ মিলিয়ন মানুষের কাছে ২ লাখ ব্যবসায়ীর ব্র্যান্ডের প্রচার-প্রসারের প্ল্যাটফর্ম হয়ে উঠুক তাদের সাইট। আর সেজন্যই আনা হয়েছে নতুন ফিচার তিনটি।   ইনস্টাগ্রাম কর্তৃপক্ষের বিশ্বাস, নতুন ফিচার তিনটি সাইটটির বর্তমান ব্যবসায়ীদের খুশি নিশ্চিত করবে, আর এতে আর বেশি সংখ্যক ব্যবসায়ী আসবেন এখানে।   মঙ্গলবার নতুন তিন ফিচার উন্মুক্ত করে ইনস্টাগ্রাম কর্তৃপক্ষ। এর মধ্যে একটি ফিচার হলো 'বিজনেস প্রোফাইল'। এতে থাকবে 'কনটাক্ট' বাটন। গ্রাহকরা কোন মাধ্যমে যোগাযোগ করবে তা এই ফিচারের মাধ্যমে নির্দিষ্ট করতে পারবেন ব্যবসায়ীরা। তারা (ব্যবসায়ীরা) যে মাধ্যম (ফোন কল বা টেক্সট বা ইমেল) নির্দিষ্ট করে দেবেন গ্রাহকরা সে মাধ্যমেই তাদের সাথে যোগাযোগ করবে।   ব্যবসায়ীদের জন্য ইনস্টাগ্রামের আরেকটি ফিচার হলো 'ইনসাইট' বা 'অ্যানালিটিক্স'। আগে লাইক-কমেন্টের মাধ্যমে ইনস্টাগ্রাম পোস্টের জনপ্রিয়তা যাচাই করতেন ব্যবসায়ীরা। নতুন ফিচার অ্যানালিটিক্স তাদের আরও গভীরতর বিশ্লেষণের সুযোগ দেবে। কি পরিমাণ ইনস্টাগ্রাম ব্যবহারকারীর কাছে পোস্টটা পৌঁছালো, এখান থেকে কতজন ব্যবহারকারী মূল ওয়েবসাইটে আসলো, অন্যান্য পোস্টের সাথে নতুন পোস্টের তুলনামূলক অবস্থান কোথায় ইত্যাদি অ্যানালিটিক্সের সাহায্যে যাচাই করতে পারবেন ব্যবসায়ীরা।   ইনস্টাগ্রামের অপর ফিচার হলো 'অ্যাড প্রোফাইল'। যদি কোনো ব্যবসায়ী বা ব্যবসায়িক প্রতিষ্ঠান তাদের কোনো পোস্টকে অ্যাড হিসেবে ছড়িয়ে দিতে চায় তবে সে সুযোগ দেবে এই 'অ্যাড প্রোফাইল'। সূত্র- ফরচুন।



366248,382065
শাহজালালে বিদেশি সিগারেটসহ ৪ যাত্রী আটক
রাজধানী
প্রকাশ : ০১ জুন ২০১৬, ১৪:২৪
   রাজধানীর হজরত শাহজালাল আন্তর্জাতিক বিমানবন্দরে বিপুল পরিমাণ বিদেশি সিগারেট জব্দ করেছে শুল্ক কর্তৃপক্ষ। বুধবার ভোরে মালয়েশিয়া থেকে আগত ৪ যাত্রীর কাছ থেকে এগুলো জব্দ করা হয়। জব্দকৃত সিগারেটগুলো বেনসন, গুদাম গারাম ও মালবোরো ব্র্যান্ডের।   ঢাকা কাস্টম হাউসের সহকারী কমিশনার শহীদুজ্জামান সরকার জানান, আটক চার যাত্রী হলেন আবু বকর, সোহেল পাটোয়ারি, ফয়েজ আহমেদ ও শাহ আলম। তারা আজ ভোর সাড়ে পাঁচটার দিকে বাংলাদেশ বিমানের একটি ফ্লাইটে করে কুয়ালালামপুর থেকে ঢাকায় আসে। দেশে আসার পর সিগারেটের চালানটি বিমানবন্দরের লস্ট অ্যান্ড ফাউন্ড শাখায় লুকিয়ে রাখার চেষ্টা করছিল। এ সময় শুল্ক কর্মকর্তারা এই চারজনকে আটক করে।   প্রাথমিক জিজ্ঞাসাবাদে আটক হওয়া চারজন জানান, মালয়েশিয়ায় তারা শ্রমিক হিসেবে চাকরি করত। কিন্তু চাকরির চেয়ে পণ্য পাচারে লাভ বেশি। এ জন্য তারা চাকরি ছেড়ে চোরাচালানের সঙ্গে জড়িয়ে পড়ে। তারা প্রায়ই বাংলাদেশ থেকে বিদেশে যাতায়াত করত। এ ঘটনায় আইনি ব্যবস্থা নেয়া হয়েছে।



366249,382066
রমজানে গুলিস্তান হকারমুক্ত থাকবে: ডিএমপি কমিশনার
রাজধানী
প্রকাশ : ০১ জুন ২০১৬, ১৪:৩০
   আসন্ন রমজানে রাজধানীর গুলিস্তান এলাকার সব রাস্তা হকারমুক্ত থাকবে বলে জানিয়েছেন ঢাকা মেট্রোপলিটন পুলিশের (ডিএমপি) কমিশনার আসাদুজ্জামান মিয়া। বুধবার (১ জুন) গুলিস্তানে সার্জেন্ট আহাদ পুলিশ বঙ্রে সামনে হকার্স উচ্ছেদ অভিযান পরিদর্শনকালে সাংবাদিকদের এ কথা বলেন তিনি।   অভিযানে গুলিস্তান, পুরানা পল্টন, বঙ্গবন্ধু অ্যাভিনিউ জিরো পয়েন্ট, ফুলবাড়িয়া, বায়তুল মোকাররম এলাকার রাস্তা ও ফুটপাতে গড়ে ওঠা অস্থায়ী দোকানগুলো উচ্ছেদ করা হয়।   IMG0   আছাদুজ্জামান মিয়া বলেন, ঢাকার ব্যস্ততম এলাকার মধ্যে গুলিস্তান একটি। রমজানে এ এলাকার সড়কগুলোতে যানবাহনের প্রচন্ড চাপ থাকে। কিন্তু হকাররা ফুটপাত দখলেওর সঙ্গে সঙ্গে রাস্তার বেশ কিছু অংশ দখল করে। যানজটমুক্ত রাখতেই উচ্ছেদ অভিযানের উদ্যোগ নেয়া হয়েছে।   তিনি বলেন, রমজান ও ঈদ কেন্দ্র করে রাজধানীর কোথাও যাতে কোনো জালটাকা লেনদেন না হয় সেজন্য শপিং মল ও বিভিন্ন মার্কেটে জালটাকা শনাক্তকরণ মেশিন দেয়া হবে।



366250,382067
১৮ ব্যবসায়ী ও কর্মচারীকে কারাদণ্ড
রাজধানী
প্রকাশ : ০১ জুন ২০১৬, ১৪:৪৬
   কলায় ক্ষতিকারক রাসায়নিক ব্যবহারের দায়ে ১৮ ব্যবসায়ী ও কর্মচারীকে বিভিন্ন মেয়াদে কারাদণ্ড দিয়েছে ভ্রাম্যমাণ আদালত। বুধবার সকালে রাজধানীর তেজগাঁওয়ের কলাপট্টিতে র‌্যাব-২ বিএসটিআই এবং উত্তর সিটি কর্পোরেশন যৌথভাবে অভিযান পরিচালনা করে।   র‌্যাবের নির্বাহী ম্যাজিস্ট্রেট সারোয়ার আলমের নেতৃত্বে ১০টি আড়তে এই অভিযান চালানো হয়। এসময় বিপুল পরিমাণ কলা ধ্বংস করা হয়। জব্দ করা হয় রাসায়নিক। ব্যবসায়ী ও কর্মচারীদের এক থেকে তিনমাসের কারাদণ্ড দেয় ভ্রাম্যমাণ আদালত।    ফল কেমিকেল মুক্ত রাখতে পুরো রমজান মাস জুড়ে এই অভিযান চলবে বলে জানায় র‌্যাব।  



366251,382068
জীবননগরে ট্রাক্টরের চাপায় পুলিশ নিহত
সারাদেশ
প্রকাশ : ০১ জুন ২০১৬, ১৪:৫৪
 চুয়াডাঙ্গার জীবননগর উপজেলায় সড়ক দুর্ঘটনায় এক পুলিশ সদস্য নিহত হয়েছেন। নিহত পুলিশ কনেস্টেবল আরিফুল ইসলাম (২৬) উপজেলার গয়েশপুর গ্রামের আবু বকর ওরফে বকার ছেলে।   পুলিশ জানায়, বুধবার দুপুরে কর্মস্থল থেকে ছুটি নিয়ে মোটরসাইকেলে করে বাড়ি ফিরছিলেন আরিফুল ইসলাম। জীবননগর-চুয়াডাঙ্গা সড়কে উপজেলা স্বাস্থ্য কমপ্লেক্সের সামনে পৌঁছালে বেপরোয়া গতির একটি ট্রাক্টর মোটরসাইকেলটিকে চাপা দেয়। এতে ট্রাক্টরের চাপায় পিষ্ট হয়ে ঘটনাস্থলেই আবু বকর নিহত হন। আরিফুর রহমান ঝিনাইদহ জেলার হরিনাকুন্ড উপজেলার সনাতনপুর পুলিশ ফাঁড়িতে কর্মরত ছিলেন।   জীবননগর থানার ভারপ্রাপ্ত কর্মকর্তা (ওসি) হুমায়ন কবীর তথ্যের সত্যতা নিশ্চিত করে জানান, পুলিশ ঘাতক ট্রাক্টরটি আটক করেছে। চালক পালিয়ে গেছে।



366252,382069
অর্গানোগ্রাম বহির্ভূত অডিট পার্টি কেন বেআইনি নয়: হাইকোর্ট
জাতীয়
প্রকাশ : ০১ জুন ২০১৬, ১৪:৫৬
   অর্গানোগ্রাম বহির্ভূতভাবে বিদেশে বাংলাদেশের মিশনসমূহে অডিটকরণের লক্ষ্যে গঠিত অডিট পার্টি সমূহকে কেন বেআইনি ঘোষণা করা হবে না তা জানতে রুল জারি করেছে হাইকোর্ট। একই সঙ্গে যোগ্য অডিটরদের দ্বারা কেন মিশন ও অডিটপার্টি গঠন করা হবে না তা জানতে চাওয়া হয়েছে।   বুধবার বিচারপতি সৈয়দ মোহম্মদ দস্তগীর হোসেন ও বিচারপতি এ কে এম শাহিদুল হকের ডিভিশন বেঞ্চ এই রুল জারি করে।   আগামী দুই সপ্তাহের মধ্যে বাংলাদেশের কম্পট্রলার অ্যান্ড অডিটর জেনারেল (সিএএজি), অর্থসচিব, পররাষ্ট্রসচিব ও মিশন অডিটের মহাপরিচালককে এই রুলের জবাব দিতে বলা হয়েছে।   অর্গানোগ্রাম বহির্ভূতভাবে অডিট পার্টি গঠনের বৈধতা চ্যালেঞ্জ করে হাইকোর্টে রিট দায়ের করেন বাংলাদেশ অডিটরস ওয়েলফেয়ার অ্যাসোসিয়েশন সভাপাতি এ কে এম শাহজালাল মিয়া।   আবেদনে বলা হয়, একজন অডিটর, অডিটর সুপার এবং অডিট অ্যান্ড অ্যাকাউন্ট অফিসারের সমন্বয়ে তিন সদস্য বিশিষ্ট মিশন অডিট পার্টি গঠনের জন্য অর্গানোগ্রামে বলা হয়েছে। কিন্তু অডিটর জেনারেল এই অর্গানোগ্রাম না মেনে নিজের খেয়াল খুশি মতো মিশন অডিট পার্টি গঠন করছে, যা অর্গানোগ্রাম পরিপন্থি। আবেদনের পক্ষে খন্দকার মাহবুব হোসেন শুনানি করেন। শুনানি শেষে হাইকোর্ট রুল জারি করে।   প্রসঙ্গত, বিদেশে অবস্থিত বাংলাদেশ মিশন সমূহের বার্ষিক আয়-ব্যয়ের হিসাব পর্যালোচনা করে মিশন অডিট পার্টি। গত বছর বিদেশে বাংলাদেশের ২৭টি মিশনে অডিট পার্টি পাঠানো হয়েছে। 



366253,382070
ছুটি কাটিয়ে ঢাকায় ফিরছেন হাথুরুসিংহ
খেলা
প্রকাশ : ০১ জুন ২০১৬, ১৫:০১
   দুই মাসের ছুটি কাটিয়ে ঢাকায় ফিরে আসছেন বাংলাদেশ জাতীয় ক্রিকেট দলের কোচ চণ্ডিকা হাথুরুসিংহ। বিসিবি জানিয়েছে, আজ বুধবার রাত ৯টায় ঢাকা পৌঁছবেন তিনি।   এর আগে টি-২০ বিশ্বকাপ শেষে দুই মাসে ছুটিতে নিজ পরিবারের কাছে অস্ট্রেলিয়ার সিডনিতে গিয়েছিলেন বাংলাদেশের ক্রিকেট ইতিহাসের অন্যতম সফল এই কোচ। ছুটি শেষে আবারো ঢাকায় ফিরে আসে কাজে লেগে যাবেন তিনি।   সামনে বাংলাদেশের কোন সিরিজ নেই। তাহলে কি কাজে লাগবেন তিনি? আসলে এবার কোন ক্যাম্প বা প্রাকটিসের জন্য আসছেন না তিনি। বরং প্রিমিয়ার লিগের খেলা দেখতেই ভারত মহাসাগর পারি দিয়ে বাংলাদেশে আসবেন তিনি।   বিসিবির পক্ষ থেকে জানানো হয়, প্রিমিয়ার লিগের প্রাথমিক পর্ব শেষ হয়ে গেছে। সুপার লিগে জাতীয় দলের খেলোয়াড় ও উদীয়মান খেলোয়াড়দের পারফর্মেন্স নিজ চোখে দেখবেন তিনি।   উল্লেখ্য, ডিসেম্বর মাসে নিউ জিল্যান্ড সফরের আগ পর্যন্ত বাংলাদেশের আর কোন সফর সূচী নেই।



366254,382071
পিপলস্ ইন্স্যুরেন্সের ১০% নগদ লভ্যাংশ ঘোষণা
বাণিজ্য
প্রকাশ : ০১ জুন ২০১৬, ১৫:০৩
 পিপলস্ ইন্স্যুরেন্স কোম্পানি লিমিটেড-এর ৩১তম বার্ষিক সাধারণ সভা অনুষ্ঠিত হয়েছে। সম্প্রতি ঢাকা লেডিস ক্লাব, ৩৬, ইস্কাটন গার্ডেন রোডে এই সভা অনুষ্ঠিত হয়।   কোম্পানির চেয়ারম্যান মোহাম্মদ আলী হোসেন উক্ত সভায় সভাপতিত্বে সভায় উপস্থিত ছিলেন হাসান আহমেদ, সাইফুল আরেফিন খালেদ, জাফর আহমেদ পাটোয়ারী, কবির আহমেদ, মোহাম্মদ আনোয়ারুল হক, মো. মাহফুজুর রহমান ভূঁইয়া, মোহাম্মদ আবু কাওছার, জামাল উদ্দিন ভূঁইয়া এবং মুখ্য নির্বাহী কর্মকর্তা এমএইচ খালেদ।   সভায় ২০১৫ সালের জন্য ১০% নগদ লভ্যাংশ ঘোষণাসহ আলোচ্যসূচির সকল কার্যাবলী সূচারুরূপে সম্পাদিত হয়। সভায় বেশ কিছু সংখ্যক শেয়ারহোল্ডার যোগদান করেন।  বিগত বছরে কর্তৃপক্ষ কোম্পানির কার্যক্রম পরিচালনা করায় শেয়ারহোল্ডারগণ সন্তোষ প্রকাশ করেন।



366255,382072
ঢাকা-চট্টগ্রাম মহাসড়কে তীব্র যানজট
সারাদেশ
প্রকাশ : ০১ জুন ২০১৬, ১৫:০৪
 ঢাকা-চট্টগ্রাম মহাসড়কের কুমিল্লার চান্দিনা অংশের দীর্ঘ যানজটের সৃষ্টি হয়েছে। প্রায় ১২ ঘণ্টার যানজটে চরম ভোগান্তিতে পড়েছে গাড়ি চালক ও যাত্রীরা।   মঙ্গলবার দিনগত রাত দুইটায় ঢাকা-চট্টগ্রাম মহাসড়কের দাউদকান্দি উপজেলার রায়পুর এলাকায় ট্রাক ও কাভার্ডভ্যান সংঘর্ষে সৃষ্ট যানজট বুধবার সকাল থেকে তীব্র আকার ধারণ করতে শুরু করে।   অপরদিকে মহাসড়কের চান্দিনা উপজেলাধীন কুরছাপ, চান্দিনার কাঠেরপুল এলাকায় এক পাশ বন্ধ করে ফোর লেন সড়ক সংস্কার এবং ভোর থেকে বুড়িচং উপজেলাধীন নিমসার কাঁচা বাজারের কারণে যানজট দীর্ঘ হয়।   এ রিপোর্ট লেখা পর্যন্ত (দুপুর দুইটা) ওই মহাসড়কে দাউদকান্দি ইলিয়টগঞ্জ থেকে নিমসার এলাকা পর্যন্ত কুমিল্লামুখী প্রায় ২০ কিলোমিটার এলাকায় বিক্ষিপ্ত যানজট চলছে। তবে অপর পাশে ধীর গতিতে চলছে ঢাকামুখী যানবাহন।   হাইওয়ে পুলিশ ইলিয়টগঞ্জ ফাঁড়ির (সার্জেন্ট) মনিরুল ইসলাম তথ্যের সত্যতা নিশ্চিত করে জানান, যানজট নিরসনে হাইওয়ে পুলিশের একাধিক টিম একযোগে কাজ করছে।  



366256,382073
কমিউনিক এশিয়ায় বাংলাদেশের রিভ সিস্টেমস
টেক
প্রকাশ : ০১ জুন ২০১৬, ১৫:০৮
 বিগত এক যুগের মতো এবারও চলমান ইন্টারন্যাশনাল কমিউনিকেশনস এন্ড ইনফরমেশন টেকনোলোজি এক্সিবিশন এন্ড কনফারেন্সে অংশ নিচ্ছে রিভ সিস্টেমস।   মঙ্গলবার থেকে চার দিনব্যাপী সিঙ্গাপুরের মেরিনা বে স্যান্ডসে অনুষ্ঠিত আন্তর্জাতিক টেলিযোগাযোগ খাতের অন্যতম বৃহৎ এই সম্মেলনে রিভ সিস্টেমস প্রদর্শিত পণ্য ও সেবাসমূহ হচ্ছে- আইটেল আইএম অ্যাপ, আইটেল স্মার্ট কল ও ওয়েবআরটিসি-সিপ গেটওয়ে।   উদ্বোধনের পর কমিউনিক এশিয়ায় রিভ সিস্টেমস-এর নিজস্ব প্যাভিলিয়ন পরিদর্শন করেন তথ্যমন্ত্রী হাসানুল হক ইনু ও সিঙ্গাপুরে নিযুক্ত বাংলাদেশের রাষ্ট্রদূত মাহবুব উজ জামানসহ দেশীয় ও আন্তর্জাতিক প্রযুক্তি খাতের গুরুত্বপূর্ণ ব্যক্তিবর্গ।   বিভিন্ন পণ্য ও সেবা পর্যবেক্ষণশেষে অতিথিবৃন্দ প্রযুক্তি শিল্পের বিকাশে রিভের ভূমিকা নিয়ে মত বিনিময় করেন রিভ সিস্টেমস-এর প্রতিষ্ঠাতা ও গ্রুপ সিইও এম রেজাউল হাসান ও সঙ্গে। এসময় আরও উপস্থিত ছিলেন রিভ সিস্টেমস-এর হেড অব গ্লোবাল সেলস রায়হান হোসেনসহ অন্যান্য কর্মকর্তাবৃন্দ।   এম রেজাউল হাসান জানান, টেলিযোগাযোগ খাতের নেতৃস্থানীয়দের অংশগ্রহণে এ সম্মেলন শুধু আঞ্চলিক নয়, গুরুত্বপূর্ণ প্রভাব বিস্তার করবে আন্তর্জাতিক টেলিকমিউনিকেশন সেক্টরেও।   এছাড়াও, প্রযুক্তি বিশ্বের সমান্তরালে এগিয়ে যেতে নিজেদের পণ্যে বাংলাদেশকে ব্র্যান্ডিং করার এই ধারা রিভ সিস্টেমস বরাবরের মতোই অব্যাহত রাখবে বলেও জানান রিভ গ্রুপের উদ্যোক্তা এম রেজাউল হাসান।   উল্লেখ্য, বাংলাদেশি বহুজাতিক প্রতিষ্ঠান রিভ সিস্টেমস-এর প্রধান কার্যালয় সিঙ্গাপুরে এবং গবেষণা ও উন্নয়ন কেন্দ্র বাংলাদেশ ও ভারতে। এছাড়াও রিভ-এর উপস্থিতি রয়েছে রাশিয়া, যুক্তরাষ্ট্র, হংকং, কেনিয়া, লেবানন ও যুক্তরাজ্যে। বর্তমানে বিশ্বের ৭৮টির বেশি দেশে রিভ সিস্টেমস উদ্ভাবিত বিভিন্ন আইপি পণ্য ও সেবা এক যুগেরও বেশি সময় ধরে ব্যবহৃত হচ্ছে।



366257,382074
শনিবার ঢাকায় গুগল আইও রিপ্লে-২০১৬
টেক
প্রকাশ : ০১ জুন ২০১৬, ১৫:১৫
 ঢাকায় অনুষ্টিত হতে যাচ্ছে প্রযুক্তিবিষয়ক প্রতিষ্ঠান গুগলের আইও সম্মেলন পরবর্তী দেশীয় অনুষ্ঠান ‘আই-ও রি-প্লে-২০১৬’।  আগামী শনিবার বসুন্ধরা আবাসিক এলাকায় জিপি হাউসে এটি অনুষ্ঠিত হবে।   এটি আয়োজন করছে গুগলের বাংলাদেশ কমিউনিটি গুগল ডেভেলপার গ্রুপ ও প্রিনিয়ার ল্যাব।   গত ১৮ মে থেকে শুরু হয়ে মাউন্টেন ভিউ শোরলাইন আম্পিথিয়েটরে তিনদিনব্যাপী অনুষ্ঠিত হয়েছে প্রযুক্তি দুনিয়ার সবচেয়ে বড় সম্মেলন গুগল আইও(ইনপুট-আউট)।    দশমবারের মত গুগলের বার্ষিক এই সম্মেলনে অংশ নিয়েছে গুগল প্ল্যাটফর্মে যুক্ত বিশ্বের শীর্ষ ডেভেলপার, ডিজিটাল এক্সপার্টস এবং প্রযুক্তি পেশাজীবীরা। বাংলাদেশ থেকে অংশ নেয় চার তরুণ কমিউনিটি ব্যবস্থাপক। উইমেন টেক মেকারস লিড রাখশান্দা রুখাম এবং মাহাবুব হাসান প্রতিনিধিত্ব করছেন জিডিজি ঢাকাকে, জিডিজি সোনারগাঁও থেকে ইশতিয়াক রেজাএবং জিডিজি বাংলা থেকে জাবেদ সুলতান প্রতিনিধিত্ব করেন বাংলাদেশকে।   প্রতিবছরই আইও সম্মেলনের পর ঘটা করে আয়োজিত হয় আই রিক্যাপ ইভেন্ট যা এবার ‘গুগল আই রিপ্লে ২০১৬’ নামে অনুষ্ঠিত হবে।   দিনব্যাপী এই আয়োজনে ঘোষণা করা হবে নতুন সব প্রযুক্তি। সকাল থেকে অনুষ্ঠিত হবে কোডল্যাব যেখানে বিশেষভাবে নির্বাচিত অংশগ্রহনকারীদের হাতে কলমে গুগলের অত্যাধুনিক বিভিন্ন বিষয়ে কোডিং শেখানো হবে।    মূল অনুষ্ঠান শুরু হবে বেলা আড়াইটায়। টেকটক সেশনে বক্তব্য রাখবেন আই-ওতে অংশগ্রহণকারী চার বাংলাদেশি। প্রায় ৫০০ লোক এই আয়োজনে অংশ নেয়ার সুযোগ পাবে। আগত অংশগ্রহণকারীদের জন্য থাকছে টিশার্ট, স্টিকার, নোটপ্যাড ছাড়া অনেক গিফট।   এছাড়া দুইটি বিশেষ ফটোবুথের আয়োজন করা হয়েছে যা দর্শনার্থীদের মাতিয়ে রাখবে। সেশনগুলোতে মূলত মোবাইল, ইন্টারনেট অফ থিংগস, স্মার্ট ডিভাইসেস প্রাধান্য পাবে।   সম্মেলনে আরও বক্তব্য রাখবেন গুগল ডেভেলপার গ্রুপের উপদেষ্টা আরিফ নিজামী, গ্রামীণফোনের হেড অফ ট্রাস্ফরমেশন কাজী মাহবুব হাসান, হেড অফ ইনোভেশন এন্ড ইকোসিস্টেম সৈয়দ আশিকুর রহমান।   অনলাইনে অংশ নিবেন গুগল বিজনেস গ্রুপের গ্লোবাল ম্যানেজার মারকাস ফূন এবং গুগল ডেভলপার রিলেশন টিমের গ্লোবাল ম্যানেজার সেলে গ্রে।    ‘বিল্ডিং ফর বিলিয়ন্স’ শীর্ষক প্যানেল মডারেট করবেন আরিফ নিজামী এবং অংশ নিবেন গুগলের কান্ট্রি মার্কেটিং কনসাল্টেন্ট হাশমী রাফসানজানি, গ্রামীণফোনের হেড অফ আইওটি রাভিন্দার পারাসার এবং ডিজিটাল পার্টনারশীপ বিভাগের সায়মা রহমান।  কোডল্যাবগুলোর পরিচালনায় থাকছেন জিডিজি ঢাকার কো-ম্যানেজার অমিত কুমার দে। মূল প্রবন্ধ পাঠ করবেন গ্রামীণফোনের হেড অফ এক্সটারনাল কমিউনিকেশন সৈয়দ তালাত কামাল।     এ বছর আইও রিক্যাপে ইন্টারনেট মাধ্যমে ৫০০ জন নিবন্ধনকারি অংশগ্রহনের সুযোগ পাবে। নিবন্ধন করা যাবে  গত বছর আইও রিক্যাপে রেজিস্ট্রেশন করে ৫০০০ লোক যার মধ্যে ৭০০ অংশগ্রহণের সুযোগ পায়। ইন্টারনেটে (www.kokhon.com/googleio) ঠিকানায় নিবন্ধন করা যাবে।   এই প্রসঙ্গেগুগল ডেভলপার কনফারেনসের বক্তা রাখশান্দা রুখাম বলেন ‘আইও রিপ্লেতে দর্শক বাংলাদেশে বসেই আইও আয়োজনের স্বাদ পাবেন। আমরা ব্যাপক প্রস্তুতি নিয়েছি যাতে চমৎকার কিছুর দেখা পায় দর্শকরা।’



