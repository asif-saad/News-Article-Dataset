388036,403853
আর্জেন্টিনা ও চিলিতে শক্তিশালী ভূমিকম্প
বিশ্ব সংবাদ
প্রকাশ : ২১ নভেম্বর ২০১৬, ১১:৪৬
   আর্জেন্টিনার পশ্চিমাঞ্চল ও চিলির বেশ কয়েকটি এলাকায় স্থানীয় সময় রবিবার একটি শক্তিশালী ভূমিকম্প আঘাত হেনেছে। রিখটার স্কেলে এর তীব্রতা ছিল ৬ দশমিক ৪। তবে এতে তাৎক্ষণিক ভাবে ক্ষয়ক্ষতির কোন খবর পাওয়া যায়নি।   আর্জেন্টিনার আবহাওয়া ইন্সটিটিউট জানিয়েছে, স্থানীয় সময় বিকেল ৫টা ৫৭ মিনিটে (গ্রিনিচ মান সময় ২০টা ৫৭ মিনিটে) সান জুয়ান প্রদেশ ভূমিকম্পে কেঁপে ওঠে। সমুদ্র পৃষ্টের ১৩০ কিলোমিটার গভীরে এটি আঘাত হানে।   চিলির জাতীয় জরুরি অফিস (ওএনইএমআই) জানায়, চিলিতে ৬ দশমিক ৫ মাত্রার ভূমিকম্প হয়েছে।   চিলির উত্তর ও পশ্চিমাঞ্চলীয় এলাকার আতাকামা, কোকিম্বো, ভ্যালপারাইসো, ও’হিগগিন্স ও সান্টিয়াগো মেট্রো এলাকায় ভূ-কম্পন অনুভূত হয়। বাসস।   ইত্তেফাক/আরএ



388037,403854
চীনে কয়লা খনিতে গ্যাস বিস্ফোরণ, নিহত ৪
বিশ্ব সংবাদ
প্রকাশ : ২১ নভেম্বর ২০১৬, ১১:৫২
   চীনের মধ্যাঞ্চলীয় হুনান প্রদেশে একটি কয়লা খনিতে রোববার গ্যাস বিস্ফোরণে ৪ জনের প্রাণহানি হয়েছে। স্থানীয় কর্তৃপক্ষ একথা জানিয়েছে।   রবিবার বিকেল ৩টার দিকে দেশটির শাওডং কাউন্টির কয়লা খনিতে গ্যাস বিস্ফোরণের পর ৫ শ্রমিক সেখানে আটকা পড়ে। এরপর রাত ৮টার দিকে খনি ২ জনের লাশ ও গুরুতর আহত অবস্থায় ১ জনকে উদ্ধার করা হয়।   স্থানীয় কর্তৃপক্ষ জানায়, সোমবার সকাল ৮টায় ভেতরে আটকা পড়া বাকি দুই শ্রমিকের লাশ পাওয়া যায়। বিস্ফোরণের কারণ খতিয়ে দেখা হচ্ছে। বাসস।   ইত্তেফাক/আরএ



388038,403855
আর কত বয়স হলে বয়স্কভাতা পাবেন রুনি বেগম?
সারাদেশ
প্রকাশ : ২১ নভেম্বর ২০১৬, ১২:০৭
   নাম রুনি বিবি (৯০)। ৩৫ বছর আগে বিধবা হয়েছেন তিনি। বয়সের ভারে আজ ন্যুহ। চলার একমাত্র ভরসা হাতের লাঠি। এক সময় স্বামী সন্তান সবই ছিল তার। কালের ধারায় ইহজগত ছেড়ে চলে গেছে সবাই। আপন বলতে আজ কেউ নেই তার এ পৃথিবীতে।   রুনি বিবি উপজেলার নারায়নপুর ইউনিয়নের বড়খানপুর গ্রামের মৃত মকবুল হেসেনের স্ত্রী। বর্তমান থাকেন ঐ ইউনিয়নের পেটভরা আবাসন প্রকল্পের দুই নং ব্যারাকে। সেখানেই অনাহারে অর্ধহারে জীবন কাটছে তার। স্থানীয় বসতি কিংবা আবাসনের কেউ যদি দয়া করে দুমুঠো ভাত দেয় সেদিন পেটের ক্ষুধা মেটে। অন্যথায় অনাহারে কেটে যায় রাতদিন রুনি বেগমের। অথচ ভাগ্যে জোটেনি তার বয়স্ক, বিধবাভাতা কিংবা দশ টাকা চালের কার্ড।   নাম ঠিকানা লিখতে দেখে ভাঙা ভাঙা কণ্ঠে রুনি বেগম জানান, অনেকবার নাম নিখে (লিখে) নিয়ে গিছে (গেছে) কোন কিছু দেয় না। নিখে টিকে আর কি হবে? বাবা অনেকে টেকা (টাকা) পায়, চাল পায় আমাগো পেতে আর কয় বয়স (কত বছর) হতে হয়।   রুনি বিবি বিধবা, বয়স্ক কিংবা দশ টাকা চালের কার্ড না পাওয়ার কারণ জিজ্ঞাসা করলে পেটভারা গ্রামের ইউপি সদস্য মোস্তাক আলী জানানম আমি নতুন মেম্বার হয়েছি। তবে সম্ভবত তিনি আমার ওয়ার্ডের না। যদি আমার ওয়ার্ডের হয় তাহলে আগামীতে সুযোগ আসলে এ ধরনের বয়স্ক নারী-পুরুষদের বয়স্কভাতার কার্ড করা হবে।   এব্যাপারে নারায়ণপুর ইউপি চেয়ারম্যান জয়নাল আবেদীন মুকুর জানান, স্ব স্ব ওয়ার্ড মেম্বরের দেয়া তথ্যের ভিত্তিতে সুবিধাবঞ্চিত মানুষেরা সরকারি সুযোগ সুবিধা পেয়ে থাকে। বিষয়টি আমি জেনেছি। আগামীতে নতুন কার্ড দেয়ার সুযোগ আসলে অগ্রাধিকার ভিত্তিতে রুনি বেগমের বয়স্ক অথবা বিধবা ভাতার কার্ড করা হবে।   ইত্তেফাক/এএসএস



388039,403856
লক্ষ্মীপুরে পৃথক সড়ক দুর্ঘটনায় নিহত ২
সারাদেশ
প্রকাশ : ২১ নভেম্বর ২০১৬, ১২:০৯
   লক্ষ্মীপুরে পৃথক সড়ক দুর্ঘটনায় সিএনজি চালিত অটোরিকশার চালক মো. ফিরোজ আলম ও মোটরসাইকেল চালক হুমায়ুন কবির নিহত হয়েছেন। এ ঘটনায় আহত হয়েছেন মাকছুদ নামে এক যুবক।   সোমবার সকালে লক্ষ্মীপুর পৌর শহরের মজুপুর এলাকার কবির বাড়ির দরজা নামক স্থানে সিএনজি চালিত অটোরিকশা ও কভার্ডভ্যানের মুখোমুখি সংঘর্ষে অটোরিকশা চালক ফিরোজের মৃত্যু হয়।   এর আগে রবিবার রাতে কমলনগরের তোরাবগঞ্জে দুইটি মোটরসাইকেলে মুখোমুখি সংঘর্ষের ঘটনায় মোটরসাইকেল চালক হুমায়ুন কবির নিহত হন।   অটোরিকশা চালক ফিরোজ লক্ষ্মীপুর সদর উপজেলার দালাল বাজার এলাকার বাসিন্দা আলমগীর হোসেনের ছেলে। মোটরসাইকেল চালক হুমায়ুন কবির চর লরেন্স ইউনিয়নের বাসিন্দা মো. মোস্তফা মাঝির ছেলে।   জানা গেছে, সকালে লক্ষ্মীপুর শহরের উত্তর তেমুহনী থেকে ছেড়ে আসা একটি সিএনজি চালিত অটোরিকশার সঙ্গে বিপরীত দিক থেকে আসা একটি কভার্ডভ্যানের মুখোমুখি সংঘর্ষ হয়। এতে ঘটনাস্থলেই সিএনজি অটোরিকশা চালকের মৃত্যু হয়।   লক্ষ্মীপুর সদর থানার ভারপ্রাপ্ত কর্মকর্তা আবদুল্লাহ আল মামুন বিষয়টি নিশ্চিত করেছেন।   অপরদিকে, রবিবার রাতে জেলার কমলনগর উপজেলার তোরাবগঞ্জ এলাকায় দুইটি মোটরসাইকেলের মুখোমুখি সংঘর্ষে মোটরসাইকেল চালক হুমায়ুন কবির ও মাকছুদ গুরুতর আহত হন। তাদের প্রথমে কমলনগর উপজেলা স্বাস্থ্য কমপ্রেক্সে ভর্তি করা হয়। পরে অবস্থার অবনতি হলে তাদের নোয়াখালীর টমা সেন্টারে ভর্তি করা হয়। সেখানে চিকিৎসাধীন অবস্থায় সোমবার সকালে হুমায়ুন কবিরের মৃত্যু হয়।   তোরাবগঞ্জ ইউনিয়ন পরিষদের চেয়ারম্যান ফয়সল আহমেদ রতন হুমায়ুন কবিরের মৃত্যুর বিষয়টি নিশ্চিত করেছেন।     ইত্তেফাক/কেকে



388040,403857
জাকির নায়েককে ভারতে ফেরাতে 'রেড কর্নার' নোটিশ
বিশ্ব সংবাদ
প্রকাশ : ২১ নভেম্বর ২০১৬, ১২:০৯
 মুম্বাইয়ে থাকা স্বেচ্ছাসেবী প্রতিষ্ঠান ইসলামিক রিসার্চ ফাউন্ডেশনের ১০টি সেন্টারে তল্লাশির পর এবার জাকির নায়েককে ভারতে ফেরাতে উদ্যোগ নিচ্ছে দেশটির 'ন্যাশনাল ইনভেস্টিগেশন এজেন্সি' (এনআইএ)।   বর্তমানে সৌদিতে রয়েছেন জাকির নায়েক। সেখান থেকে তাকে ভারতে ফেরাতে 'রেড কর্নার' নোটিশ জারি করা হতে পারে।   নাম প্রকাশে অনিচ্ছুক এক এনআইএ কর্মকর্তার বরাত দিয়ে এ কথা জানিয়েছে টাইমস অব ইন্ডিয়া।   টাইমস অব ইন্ডিয়ার খবরে প্রকাশ, এনআইএ জাকির নায়েকের বিরুদ্ধে প্রথমে একটি জামিন-অযোগ্য গ্রেফতারি পরোয়ানা জারি করবে। তারপরই ইন্টারপোলের রেড কর্নার নোটিশের আবেদন করবে। এতে সৌদি সরকার জাকির নায়েককে ভারতের হাতে তুলে দিতে বাধ্য হবে।   গত শুক্রবার সন্ধ্যায় ১৫৩এ এবং ইউএপিএ আইনে বিভিন্ন ধর্মীয় গোষ্ঠীর মধ্যে বিদ্বেষ ছড়ানোতে উসকানি দেয়া এবং বেআইনি কর্মকাণ্ডে জড়িত থাকার অভিযোগে জাকির নায়েকের বিরুদ্ধে মামলা করে (এনআইএ)। শুধু তাই নয়, ওই দিনই এনআইএ এর একটি দল জাকির নায়েকের ইসলামিক রিসার্চ ফাউন্ডেশনের ১০টি সেন্টারে তল্লাশি চালায়।   এরও আগে গত ১৫ নভেম্বর জাকির নায়েকের স্বেচ্ছাসেবী সংগঠনটিকে বেআইনি ঘোষণা করে ভারত সরকার। আগামী ৫ বছরের জন্য সংগঠনটিকে বেআইনি ঘোষণা করা হয়।   বাংলাদেশের গুলশানে হামলাকারীরা জাকির নায়েকের বক্তৃতা শুনে অনুপ্রাণিত হয়েছিলো বলে দাবি উঠলে জাকির নায়েককে গ্রেফতার ও তার স্বেচ্ছাসেবী সংগঠনটিকে বেআইনি ঘোষণার উদ্যোগ নেয় ভারত।   ভারতে থাকলেই গ্রেফতার করা হতে পারেন, এই আশঙ্কায় বিদেশে পাড়ি দেন জাকির নায়েক। এমনকি, গ্রেফতার এড়াতে বাবার শেষকৃত্যেও হাজির হননি তিনি।   ইত্তেফাক/এএম



388041,403858
মৃতদের ছবি দেখে বাবাকে চেনার চেষ্টা ৪ বছরের শিশুর!
বিশ্ব সংবাদ
প্রকাশ : ২১ নভেম্বর ২০১৬, ১২:১৫
   ভারতের ইন্দোরা পাটনা এক্সপ্রেস লাইনচ্যুত হওয়ার ঘটনায় মারা গেছেন ১৪২ জন। আহত অবস্থায় এখনও হাসপাতালে আছেন আরো অর্ধশত। আর এই আহতদের কাছেই পুলিশ মৃতদের ছবি নিয়ে দেখাচ্ছিলেন লাশ চিহ্নিত করার জন্য। পুলিশের এই কার্যক্রম থেকে বাদ যায়নি ৪ বছরের শিশু আদর্শ পান্ডে।   পুখারিয়ান কমিউনিটি হেলথ সেন্টারে (সিএইচসি) রবিবার সে সহ আরো ৫০জন আহতের কাছে ছবি দেখায় স্থানীয় পুলিশ। এ সময় আদর্শের হাতে বাঁধা ছিল ব্যান্ডেজ। এক পা ভেঙ্গে গেছে। বা হাতে শক্ত করে ধরে রেখেছে একটি খেলনা গাড়ি। তার চোখে তখনও ছিল দুর্ঘটনার তীব্রতার ছাপ। আর এমনই এক অবস্থা এই শিশু ও তার বাবার পরিচয় জানার জন্য একটি মোবাইল ফোনে মৃতদের ছবি ধারণ করে তাকে দেখাচ্ছিল এক পুলিশ।   দুর্ঘটনার সেই স্মৃতি তখন হয়ত আরো তীব্র ভাবে তাড়িয়ে বেড়াচ্ছিল শিশুটিকে। আর সে কারণেই কোন মতে মুখ খুলে কাঁপা কাঁপা কণ্ঠে সে জানায়, 'কানপুর যা রাহা থা, মোসিকে ইয়াহা যা রাহা থা' (কানপুরে যাচ্ছিলাম, খালার কাছে যাচ্ছিলাম)।   মৃত মানুষগুলোর ছবি দেখে সে অবশ্য তার বাবা-মাকে খুঁজে পায়নি। কিন্তু তার ছবি মিডিয়াতে দেখে পরিবারের অন্য সদস্যরা ছেলে শিশুটিকে নিয়ে যায়। জানা যায়, বাবা রবিন্দ্র পান্ডে ও মা পূজার সঙ্গে খালার বাসায় যাওয়ার পথে এই দুর্ঘটনার শিকার হয় শিশুটি। টাইমস অব ইন্ডিয়া।   ইত্তেফাক/আরএ



388042,403859
নাট্য নির্মাতা আরিফ আল মামুন মারা গেছেন
বিনোদন
প্রকাশ : ২১ নভেম্বর ২০১৬, ১২:১৬
 ডিরেক্টরস গিল্ডের সদস্য নাট্য নির্মাতা আরিফ আল মামুন হৃদরোগে আক্রান্ত হয়ে জাতীয় হৃদরোগ ইনস্টিটিউট এন্ড হসপিটালে মারা গেছেন।    সোমবার সকাল সাড়ে ৮টায় তিনি মারা যান। মৃত্যুর খবরটি ইত্তেফাক অনলাইনকে নিশ্চিত করেন ডিরেক্টরস গিল্ডের সাংগঠনিক সম্পাদক এস.এম.কামরুজ্জামান সাগর। তিনি বলেন, আরিফ আল মামুন অসুস্থ্য হয়ে পড়লে তাকে হৃদরোগ ইনস্টিটিউটে ভর্তি করা হয়। সেখানে তাকে সিসিইউতে রাখা হয়। সকালে তিনি মারা যান।    ডিরেক্টরস গিল্ড পরিবার তার এমন অকাল মৃত্যুতে গভীর ভাবে শোকাহত। বিদেহী আত্মার মাগফেরাত কামনা করেছে নাট্য নির্মাতাদের এ সংগঠন।    নাট্য নির্মাতা চয়নিকা চৌধুরী এ খবর শুনে স্মৃতিচারণ করে বলেন, গিল্ডে কত গল্প করতাম একসঙ্গে। ও আমাকে খুব পছন্দ করতো। টিডব্লিউ সৈনিক তার মন্তব্যে জানান, খুবই দুঃখজনক সংবাদ।    আরিফ আল মামুনের জন্ম কিশোরগঞ্জ জেলার মিঠামইন উপজেলার ঘাঘরা গ্রামে। তিনি স্ত্রী ও আরিয়ান নামে ছয় বছরের এক ছেলে রয়েছে। কর্মজীবনে মামুন নির্মাণের পাশাপাশি নাটক লিখতেন এবং অভিনয়ও করতেন। তিনি দীর্ঘদিন ধরে মঞ্চ নাটকের সঙ্গেও সম্পৃক্ত ছিলেন। বর্তমানে বাংলাদেশ টেলিভিশনে মামুনের পরিচালনায় ‘নতুন দিনের আহ্বান’ নামের একটি ধারাবাহিক প্রচার হচ্ছে।   শেষখবর পর্যন্ত জানা গেছে আরিফ আল মামুনের মরদেহ তার গ্রামের বাড়ি কিশোরগঞ্জ জেলার মিঠামইন উপজেলায় নিয়ে যাওয়া হয়েছে।    ইত্তেফাক/এমএআর  



388043,403860
ধুনটে হেরোইনসহ ২ মাদক ব্যবসায়ী আটক
সারাদেশ
প্রকাশ : ২১ নভেম্বর ২০১৬, ১২:১৯
   বগুড়ার ধুনট উপজেলায় মাদক বিরোধী অভিযান চালিয়ে ২০ পুইরা হেরোইনসহ দুই ব্যবসায়ীকে আটকের পর কারাগারে পাঠিয়েছে পুলিশ। সোমবার সকাল ১১টার দিকে ধুনট থানা থেকে আদালতের মাধ্যমে তাদের বগুড়া কারাগারে পাঠানো হয়।   এরা হলেন- ধুনট উপজেলার সাতবেকী গ্রামের শাহার আলীর ছেলে ইউনুছ আলী (৪৫) ও ধামাচামা গ্রামের ইসাহাক আলীর ছেলে মাহমুদুল হক মিলন (৪০)। রবিবার রাতে ধুনট উপজেলার সাতবেকী গ্রাম থেকে তাদের আটক করা হয়।   ধুনট থানার অফিসার ইনচার্জ মিজানুর রহমান জানান, ইউনুছ ও মাহমুদুল দীর্ঘদিন ধরে এলাকায় বিভিন্ন ধরনের মাদক দ্রব্য বিক্রি করে আসছিলেন। খবর পেয়ে অভিযান চালিয়ে ধুনট সাতবেকী গ্রাম থেকে হেরোইনসহ তাদের আটক করা হয়।    এ ঘটনায় আটক দুই ব্যবসায়ীর বিরুদ্ধে ধুনট থানায় মাদক দ্রব্য নিয়ন্ত্রণ আইনে মামলা দায়ের হয়েছে বলে জানান তিনি।     ইত্তেফাক/কেকে



388044,403861
ভারতে ট্রেন দুর্ঘটনায় নিহতের সংখ্যা বেড়ে ১৪২
বিশ্ব সংবাদ
প্রকাশ : ২১ নভেম্বর ২০১৬, ১২:২৬
   ভারতের কানপুরে ট্রেন দুর্ঘটনায় নিহতের সংখ্যা বেড়ে ১৪২ জন হয়েছে। এই ঘটনায় আরো শতাধিক মানুষ আহত হয়েছেন। রবিবার ইন্দোর-পাটনা এক্সটেপ্রসের ১৪টি বগি লাইনচ্যুত হলে এই হতাহতের ঘটনা ঘটে।    সোমবার এনডিটিভির প্রতিবেদনে বলা হয়েছে, উদ্ধারকর্মীরা এখনো দুর্ঘটনাকবলিত ট্রেনটির মধ্যে আরো কোন যাত্রী বেঁচে আছে কি না তা খুঁজে দেখছে। এখনো একটি বগি আরেকটি বগির সঙ্গে আটকা পড়ে আছে।    দুর্ঘটনাস্থলে সেনাবাহিনী, পুলিশ ও ন্যাশনাল ডিজাস্টার রেসপন্স ফোর্স কর্মকর্তার উদ্ধার অভিযানে অংশ নিয়েছেন।   রবিবার ভোর রাতের কানপুর শহরের নিকটে  ইন্দোর-পাটনা এক্সটেপ্রসের ১৪টি বগি লাইনচ্যুত হয়। এসময় ট্রেনের বেশিরভাগ যাত্রী ঘুমিয়ে ছিলেন।    ইত্তেফাক/এএসএস  



