354838,370655
নারীদের ডিজিটাল উদ্ভাবনে সেরা ‘ফুড অ্যান্ড নিউট্রিশন’
টেক
প্রকাশ : ০৯ মার্চ ২০১৬, ১৫:৫৭
 ‘ডিজিটাল ইনোভেশন ফর উইমেন ২০১৬’তে প্রথম হয়েছে ফুড অ্যান্ড নিউট্রিশন, দ্বিতীয় হয়েছে এয়ার কিড এবং তৃতীয় হয়েছে ব্রেক ফ্রি। পুরস্কার হিসেবে প্রথম স্থান অধিকারীকে ২৫ হাজার টাকা, দ্বিতীয় স্থান অধিকারীকে ১৫ হাজার টাকা এবং তৃতীয় স্থান অধিকারীকে ১০ হাজার টাকা পুরষ্কার হিসেবে দেওয়া হয়েছে।   দেশের নারীদের প্রযুক্তি ব্যবসায় আগ্রহী করে তুলতে ‘উইমেন ইন ডিজিটাল এবং ইউনাইটেড ইন্টারন্যাশনাল ইউনিভার্সিটি’ যৌথভাবে এই প্রতিযোগিতার আয়োজন করে।   আন্তর্জাতিক নারী দিবসকে উপলক্ষ্য করে মঙ্গলবার ঢাকার ইউনাইটেড ইন্টারন্যাশনাল ইউনিভার্সিটি মিলনায়তনে  প্রতিযোগিতার পুরস্কার বিতরণী অনুষ্ঠানের আয়োজন করা হয়। এতে প্রধান অতিথি হিসেবে সড়ক, পরিবহন ও সেতুমন্ত্রী ওবায়দুল কাদের উপস্থিত ছিলেন।   বক্তব্যে তিনি বলেন, আগামী কয়েক বছরের মধ্যে সফটওয়্যার রপ্তানিতে বাংলাদেশ বিশ্বে সম্মানজনক অবস্থানে আসবে। এতে নেতৃত্ব দিচ্ছেন প্রধানমন্ত্রীর তথ্যপ্রযুক্তি বিষয়ক উপদেষ্টা সজীব ওয়াজেদ জয়।   তিনি আরও বলেন, বর্তমান সরকার সবক্ষেত্রেই নারীদের সমানভাবে গুরুত্ব দিচ্ছে। আমার মন্ত্রণালয়ের সকল কাজ এখন অনলাইনে হচ্ছে এবং আমাদের বিভিন্ন প্রকল্পের জন্য আমরা নারীদের খুঁজছি। তাই নারীদেরকে সমাজের পিছুটান ছেড়ে সবক্ষেত্রেই অংশগ্রহণ নিশ্চিত করতে হবে।   অনুষ্ঠানে বিশেষ অতিথি ছিলেন বেসিস সভাপতি শামীম আহসান। ইউনাইটেড ইন্টারন্যাশনাল ইউনিভার্সিটির ভাইস চ্যান্সেলর ড. রিজওয়ান খানের সভাপতিত্বে আরও উপস্থিত ছিলেন বাংলাদেশ উইমেন চেম্বার অব কমার্স অ্যান্ড ইন্ডাস্ট্রির সভাপতি সেলিমা আহমেদ, শাহজালাল বিজ্ঞান ও প্রযুক্তি বিশ্ববিদ্যালয়ের পদার্থ বিজ্ঞান বিভাগের প্রফেসর ড. ইয়াসমিন হক, বাংলাদেশ ব্যাংক ও বিআইবিএমের এসএমই ফ্যাকাল্টি কনসালট্যান্ট সুকোমল সিনহা চৌধুরী এবং বিডিজবসের প্রধান নির্বাহী ফাহিম মাশরুর।   গত ২৮ জানুয়ারি থেকে ‘ডিজিটাল ইনোভেশন ফর উইমেন’ প্রতিযোগিতা শুরু হয়। এতে ৪৯টি প্রকল্প নিয়ে সারাদেশের ২৪৮ জন নারী শিক্ষার্থী অংশগ্রহণ করেন। বিভিন্ন পর্যায়ে বিচারের মাধ্যমে শীর্ষ তিন উদ্ভাবনকে পুরস্কৃত করা হয়।



354839,370656
তামিমের অর্ধশতকে ১০০ পার করলো বাংলাদেশ
খেলা
প্রকাশ : ০৯ মার্চ ২০১৬, ১৬:২২
 ওয়ার্ল্ড টি-টোয়েন্টিতে নেদারল্যান্ডসের বিপক্ষে ব্যাট করতে নেমে উড়ন্ত সূচনা এনে দেন ওপেনার সৌম্য সরকার ও তামিম ইকবাল। কিন্তু নিজের ইনিংসকে বেশি দূর নিতে পারেননি সৌম্য সরকার। ব্যক্তিগত ১৩ বলে ১৫ রান বিদায় নেন সৌম্য। এদিকে সাব্বির আহমেদ এদিন নামের প্রতি সুবিচার করতে পারেননি। ১৫ বলে ১৫ রান তিনি আউট হন। এদিন সাকিব আল হাসান দ্রুত ফিরে যান। তিনি ব্যক্তিগত (৫) রানে আউট হন। অন্যদিকে ৯ বলে ১০ রান করে আউট হন মাহমুদুল্লাহ। এর পর ক্রিজে এসে গোল্ডেন ডাক মারেন মুশফিক। তামিম ইকবাল (৬২) রানে অপরাজিত আছেন।    রিপোর্ট লেখা পর্যন্ত বাংলাদেশের সংগ্রহ ১৪ ওভার ৫ উইকেটে ১১১ রান।    এর আগে টসে হেরে নেদারল্যান্ডসের বিপক্ষে ব্যাটিং পায় বাংলাদেশ। বুধবার বাংলাদেশ সময় বিকাল সাড়ে তিনটায় ধর্মশালার হিমাচল প্রদেশ ক্রিকেট অ্যাসোসিয়েশন স্টেডিয়ামে ম্যাচটি শুরু হয়।  



354840,370657
কক্সবাজারে কার্গো বিমান বিধ্বস্ত, নিহত ৩
সারাদেশ
প্রকাশ : ০৯ মার্চ ২০১৬, ১৬:৩২
     কক্সবাজারে বঙ্গোপসাগরের বাকঁখালীর মোহনায় বেসরকারি পরিবহন সংস্থার একটি কার্গো বিমান বিধ্বস্ত হয়েছে। মাছের পোনা নিয়ে বিমানটি কক্সবাজার থেকে যশোর যাওয়ার কথা ছিল। ওই বিমানের চার ক্রুর মধ্যে পাইলটসহ তিনজন নিহত হয়েছেন। অপরজন আশঙ্কাজনক অবস্থায় বর্তমানে চিকিৎসাধীন। আহত-নিহতরা সবাই ইউক্রেনের নাগরিক। বঙ্গোপসাগরে একটি মহড়া দেখতে উপস্থিত থাকা নৌ বাহিনীর প্রধান ভাইস এডমিরাল নিজাম উদ্দিন আহমেদ ঘটনার পরপরই দ্রুত ঘটনাস্থলে ছুটে যান এবং উদ্ধার কাজ তদারকি করেন।     কক্সবাজার বিমানবন্দরের ম্যানেজার সাধন কুমার মোহন্ত জানান, সকাল সোয়া ৯টার দিকে রানওয়ে থেকে উড্ডয়নের কয়েক মিনিট পর চার আরোহী নিয়ে উড়োজাহাজটি সাগরের বাকঁখালীর মোহনা নাজিরারটেক পয়েন্টে বিধ্বস্ত হয়। কক্সবাজার সদর থানার অফিসার ইনচার্জ মো. আসলাম হোসেন জানান, ট্রু এভিয়েশনের আন্তনভ-২৬ মডেলের ওই উড়োজাহাজটি কক্সবাজার ও যশোরের মধ্যে চিংড়ি পোনা পরিবহনের কাজে ব্যবহূত হয়।     দূর্ঘটনার পর তাৎক্ষণিকভাবে বিমানের চার আরোহীর সবাই রাশিয়ার নাগরিক বলে দাবি করা হলেও কক্সবাজারের জেলা প্রশাসক মো. আলী হোসেন জানিয়েছেন, তারা ইউক্রেনের নাগরিক। তিনি জানান, বিমান বিধ্বস্ত হওয়ার পর একজনের মৃতদেহ ও আরেক জনকে মুমূর্ষু অবস্থায় উদ্ধার করা হয়। নিখোঁজ ছিলেন আরো  ২ জন। বেলা সাড়ে ৩ টার দিকে নিখোঁজ ২ জনের মৃতদেহ উদ্ধার করা হয়।     দূর্ঘটনা কবলিত বিমানটির পরিচালন সংস্থা ট্রু এভিয়েশনের ষ্টেশন ম্যানেজার এস এম হাসনাত জাহান জানান, বিমান আরোহীরা সবাই ইউক্রেনের নাগরিক। প্রথমে উদ্ধার হওয়া নিহত কুলিশ আন্দ্রে (৪৭) বিমানটির ফ্লাইট ইঞ্জিনিয়ার এবং চিকিৎসাধীন নেভিগেটর ডলোডায়মারকে (৪৪) কো-ক্রু। পরে উদ্ধার হওয়া নিহতরা হলেন- বিমানটির ক্রু ক্যাপ্টেন মুরাদ কাপারত ও কো-ক্রু ফাষ্ট অফিসার ইভান ডেমান। সৈকত থেকে আধা-কিলোমিটার দূরে সাগরে বিমানটি বিধ্বস্ত হওয়ার পরপরই বিমান বাহিনীর একটি টহল বিমান, কোস্টাগার্ডের নৌযান ও স্থানীয় জেলেরা উদ্ধার কাজ শুরু করে। পরে ফায়ার সার্ভিসের কর্মীরাও তল্লাশীতে অভিযানে অংশ নেন।     কক্সবাজার ফায়ার সার্ভিস ষ্টেশনের অপারেশন আব্দুল মজিদ জানান, সকাল ১০ টার দিকে প্রথমে দুইজনকে স্থানীয় জেলেদের সহায়তায় উদ্ধার করে কক্সবাজার সদর হাসপাতালে পাঠানো হয়। পরে নিখোঁজ দুইজনকে উদ্ধার করা হয়েছে। কক্সবাজার সদর হাসপাতালের জরুরী বিভাগের চিকিৎসক ডা. নোবেল কুমার বড়ুয়া জানান, 'প্রথমে হাসপাতালে আনা দুইজনের মধ্যে একজনের মৃত্যু হয়েছে। অপরজন মুমূর্ষুবস্থায় হাসপাতালে চিকিত্সাধীন রয়েছেন। পরে আরো দুইজনের মৃতদেহ আনা হয়েছে। এ নিয়ে এই ঘটনায় তিন জন নিহত হলেন।'     কক্সবাজার বিমানবন্দর ম্যানেজার সাধন কুমার মোহন্ত বলেন, 'দূর্ঘটনা কবলিত বিমানটিতে ৯৭২টি চিংড়ি পোনা ভর্তি বক্স ছিল। সকাল ৯টা ১৫ মিনিটে রানওয়ে থেকে উড্ডয়নের কয়েক মিনিট পরই কক্সবাজার টাওয়ার ছেড়ে যশোরের টাওয়ারের সঙ্গে সংযুক্ত হয় বিমানটি। কিন্তু কয়েক মুহুর্তের মধ্যে যশোরের টাওয়ার ছেড়ে আবারও কক্সবাজারের টাওয়ার ধরেন পাইলট। অর্থাত্ তিনি যান্ত্রিক ত্রুটি বুঝতে পেরে যশোর না গিয়ে কক্সবাজারে ফেরার চেষ্টা করছিলেন। তার মধ্যেই এই দূর্ঘটনা ঘটে। তবে কি কারণে দূর্ঘটনাটি ঘটেছে তা এখনো নিশ্চিত হওয়া যায়নি।'     ফায়ার সার্ভিস কর্মকর্তা আবদুল মজিদ বলেন, সকাল সাড়ে ১০টার দিকে সাগরে ভাটা শুরু হওয়ার কারণে দূর্ঘটনা কবলিত বিমানটি ঘটনাস্থল থেকে প্রায় ২/৩ কিলোমিটার দূরে সরে গেছে। ফলে বিধ্বস্ত বিমানটি উদ্ধার কাজ ব্যাহত হচ্ছে। বিকাল সাড়ে ৫টার দিকে আবারও জোয়ার শুরু হলে বিমানটি সৈকতের অনেকটা কাছাকাছি চলে আসবে। তখন বিমানটি উদ্ধার করা সহজতর হবে। তিনি বলেন, কক্সবাজার বিমানবন্দর থেকে ৩ মাইল উত্তর পশ্চিম দিকে মহেশখালীর নাজিরারটেক এলাকায় বঙ্গোপসাগরের পানিতে এই কার্গো বিমানটি বিধ্বস্ত হয়।     ঘটনার সময় বঙ্গোপসাগরে নৌ বাহিনীর একটি মহড়া দেখতে উপস্থিত ছিলেন নৌ বাহিনীর প্রধান ভাইস এডমিরাল নিজাম উদ্দিন আহমেদ। তাত্ক্ষনিক খবর পেয়ে তিনি যুদ্ধজাহাজসহ ঘটনাস্থলে চলে যান। নৌ বাহিনীর ডুবুরী ও কোষ্টগার্ডসহ সংশ্লিষ্ট সবাইকে দ্রুত উদ্ধার অভিযান চালানোর নির্দেশ দেন। তিনি নিজেই উদ্ধার অভিযান তদারকি করেন। সেখানে উপস্থিত ছিলেন নৌ বাহিনীর পরিচালক (গোয়েন্দা) ক্যাপ্টেন এম সোহায়েল উপস্থিত ছিলেন।     বেসামরিক বিমান চলাচল কর্তৃপক্ষ জানিয়েছে, উড্ডয়নের পরপরই বিমানটি যশোর যাত্রা বাতিল করে কক্সবাজারে জরুরি অবতরণের জন্য বার্তা পাঠায়। কিন্তু এর পরপরই নিয়ন্ত্রণ কক্ষের সঙ্গে যোগাযোগ বিচ্ছিন্ন হয়ে যায়। উদ্ধার অভিযানে নৌবাহিনীর উদ্ধারকারী জাহাজ অপরাজেয় ও অতন্দ্র  এবং একটি মেরিটাইম পেট্রোল এয়ারক্র্যাফট, ৫টি বোট ও ৪টি ডুবুরী দল অংশ নেয়। দুর্ঘটনার কারণ খতিয়ে দেখতে একটি তদন্ত কমিটি গঠনের কথা জানিয়েছে বেসামরিক বিমান চলাচল কর্তৃপক্ষ।  



354841,370658
অন্য ধর্মের প্রতি বিরূপ মনোভাব প্রকাশ করা যাবে না : ধর্মমন্ত্রী
জাতীয়
প্রকাশ : ০৯ মার্চ ২০১৬, ১৬:৩৫
   কক্সবাজারের রামুতে আন্তঃধর্মীয় সংলাপ অনুষ্ঠানে প্রধান অতিথির বক্তব্যে ধর্মমন্ত্রী অধ্যক্ষ মতিউর রহমান বলেছেন সাম্প্রদায়িক সম্প্রীতি রক্ষায় সব ধর্মের, সব মতের মানুষকে ভূমিকা রাখতে হবে। কোনভাবে একে অন্যের প্রতি বা অন্য ধর্মের প্রতি বিরূপ মনোভাব প্রকাশ করতে পারবে না।   বুধবার সকাল ১১ টায় রামু উপজেলা পরিষদ মিলনায়তনে আয়োজিত এ অনুষ্ঠানে বিশেষ অতিথির বক্তব্য রাখেন, কক্সবাজার-রামু আসনের সংসদ সদস্য আলহাজ্ব সাইমুম সরওয়ার কমল, সংরক্ষিত মহিলা আসনের সংসদ সদস্য খোরশেদ আরা হক, কক্সবাজার জেলা প্রশাসক আলী হোসেন, কক্সবাজারের অতিরিক্ত পুলিশ সুপার ফেরদৌস আলী চৌধুরী, রামু উপজেলা পরিষদের চেয়ারম্যান রিয়াজ উল আলম, বৌদ্ধ ধর্মীয় কল্যাণ ট্রাস্টের ভাইস চেয়ারম্যান সুপ্ত ভূষন বড়ুয়া, রামু বাইপাস জামে মসজিদের খতিব হাফেজ মাওলানা আবদুল হক, রামু কেন্দ্রীয় সীমা বিহার পরিচালনা কমিটির সাধারণ সম্পাদক তরুন বড়ুয়া, কক্সবাজার ইমাম সমিতির সভাপতি মাওলানা সিরাজুল ইসলাম ছিদ্দিকী ও কক্সবাজার জেলা পূজা উদযাপন পরিষদের সাধারণ সম্পাদক বাবুল শর্মা।   রামু উপজেলা নির্বাহী কর্মকর্তা সেলিনা কাজীর সভাপতিত্বে ও কন্ঠশিল্পী মানসী বড়ুয়ার সঞ্চালনায় অনুষ্ঠানে রামু উপজেলা পরিষদের ভাইস চেয়ারম্যান আলী হোসেন, মহিলা ভাইস চেয়ারম্যান ফরিদা ইয়াছমিন, রামু কলেজের ভারপ্রাপ্ত অধ্যক্ষ আবদুল হকসহ বিভিন্ন পেশার ব্যক্তিবর্গ উপস্থিত ছিলেন।   অনুষ্ঠানের শুরুতে কোরআন তেলাওয়াত করেন, উপজেলা পরিষদ জামে মসজিদের ইমাম মাওলানা নুরুল হাকিম। গীতা পাঠ করেন, রামু কেন্দ্রীয় কালি মন্দিরে পুরোহিত সজল ব্রাহ্মন চৌধুরী ও ত্রিপিটক পাঠ করেন, রামু সীমা বিহারের শীল প্রিয় ভিক্ষু।   সংলাপ অনুষ্ঠান শেষে (দুপুরে) ধর্মমন্ত্রী অধ্যক্ষ মতিউর রহমান রামুর বিভিন্ন বৌদ্ধ বিহার পরিদর্শন করেন। রামু সীমা বিহার পরিদর্শনকালে তিনি এলাকার বড় ভান্তে সমাজসেবায় একুশে পদক প্রাপ্ত শ্রীমৎ সত্যপ্রিয় মহাথের সঙ্গে সৌজন্য সাক্ষাৎ করেন।



354842,370659
জামায়াতের ডাকা হরতালে মানুষ সাড়া দেয়নি
জাতীয়
প্রকাশ : ০৯ মার্চ ২০১৬, ১৬:৩৮
 জামায়াতে ইসলামীর ডাকা বুধবার সকাল সন্ধ্যা হরতালে দেশব্যাপী জনজীবন স্বাভাবিক ছিল। দেশের মানুষ এই হরতালে সাড়া দেয়নি। রাজধানী ঢাকাসহ সারা দেশে অন্যান্য দিনের মতোই স্বাভাবিকভাবে যানবাহন চলাচল করেছে।   একাত্তরের মুক্তিযুদ্ধে মনবতাবিরোধী অপরাধের দায়ে মৃত্যুদন্ডপ্রাপ্ত জামায়াতে ইসলামীর কেন্দ্রীয় নির্বাহী পরিষদের সদস্য মীর কাসেম আলীর মৃত্যুদন্ডাদেশ সুপ্রীম কোর্টের আপিল বিভাগ গতকাল বহাল রাখার প্রতিবাদে বুধবার সকাল-সন্ধ্যা হরতাল ডেকেছিল জামায়াত।   ঢাকা মহানগর পুলিশের উপকমিশনার (গণমাধ্যম) মারুফ হোসেন সরদার হরতালের চলমান বিষয়ে বলেন, 'হরতালে নাশকতা ঠেকাতে রাজধানীতে কঠোর নিরাপত্তা ব্যবস্থা নেয়া হয়েছে। সকাল থেকেই বিভিন্ন সড়কের মোড়ে মোড়ে বিপুল সংখ্যক পুলিশ মোতায়েন করা হয়েছে।'   তিনি আরও বলেন, 'আইন-শৃঙ্খলা পরিস্থিতি নিয়ন্ত্রণে পুলিশ সতর্ক অবস্থায় আছে। জন নিরাপত্তার স্বার্থে যে কোনো পরিস্থিতি মোকাবেলায় প্রস্তুতি রয়েছে।' হরতাল চলাকালে রাজধানীর কোথাও কোন ধরনের অপ্রীতিকর ঘটনার সংবাদ পাওয়া যায়নি এই কথা উল্লেখ করে মারুফ হোসেন বলেন, 'এ হরতালে রাজধানীর জনজীবনে প্রভাব পড়েনি। সকাল থেকে নগরীতে যানবাহন চলাচল অন্যান্য দিনের মতোই স্বাভাবিক ছিল।'



354843,370660
ক্ষেপণাস্ত্র পরীক্ষা অব্যাহত রেখেছে ইরান
বিশ্ব সংবাদ
প্রকাশ : ০৯ মার্চ ২০১৬, ১৬:৪৬
 ব্যালিস্টিক ক্ষেপণাস্ত্রের পরীক্ষা অব্যাহত রেখেছে ইরান। বুধবার দেশটি এ ধরনের আরও দুটি ক্ষেপণাস্ত্র পরীক্ষা চালিয়েছে। এর একদিন আগেই দেশের বিভিন্ন স্থান থেকে একাধিক ব্যালিস্টিক ক্ষেপণাস্ত্র উৎক্ষেপণ করেছিল ইরান।   যুক্তরাষ্ট্রের অবরোধ সত্ত্বেও ক্ষেপণাস্ত্র পরীক্ষা চালাচ্ছে দেশটি। গত জানুয়ারিতে ক্ষেপণাস্ত্র কর্মসূচির কারণ দেখিয়ে একগুচ্ছ অর্থনৈতিক অবরোধ আরোপ করেছিল যুক্তরাষ্ট্র।   ইরানের রিভ্যুলিউশনারি গার্ডসের উপ-প্রধান জেনারেল হোসেন সালামির উদ্ধৃতি দিয়ে সরকারি গণমাধ্যমের খবরে বলা হয়েছে, দূরপাল্লার কদর-এইচ ও কদর-এফ ক্ষেপণাস্ত্রের পরীক্ষা চালানো হয়েছে। এ ক্ষেপণাস্ত্র ১ হাজার ৪শ কিলোমিটার দূরের লক্ষ্যবস্তু ধ্বংস করতে সক্ষম। সূত্র: বিবিসি



354844,370661
নেদারল্যান্ডসকে ১৫৪ রানের টার্গেট দিল বাংলাদেশ
খেলা
প্রকাশ : ০৯ মার্চ ২০১৬, ১৭:০৪
 টি-টোয়েন্টি বিশ্বকাপের প্রথম পর্বে নেদারল্যান্ডসের বিপক্ষে টস হেরে ব্যাট করে বাংলাদেশ নির্ধারিত ২০ ওভারে ৭ উইকেটে ১৫৩ রান সংগ্রহ করেছে। ফলে নেদারল্যান্ডসকে জিততে হলে করতে হবে ১৫৪ রান।   দলের পক্ষে সব চেয়ে বেশি রান করেন তামিম ইকবাল। তিনি ৫৮ বলে ৮৩ রান করে অপরাজিত থাকেন। মুশফিকুর রহিম (০), মাহমুদউল্লাহ (১০), সাকিব আল হাসান (৫), সাব্বির রহমান (১৫) ও সৌম্য সরকার (১৫), নাসির হোসেন (৩), মাশরাফি (৭) রান করে আউট হন।   বুধবার নয়নাভিরাম ধর্মশালার হিচমাচল প্রদেশ ক্রিকেট অ্যাসোসিয়েশন স্টেডিয়ামে টস জিতে বাংলাদেশকে ব্যাট করতে পাঠায় নেদারল্যান্ডস।   বাংলাদেশ দল: মাশরাফি বিন মুর্তজা, তামিম ইকবাল, সৌম্য সরকার, সাব্বির রহমান, সাকিব আল হাসান, মুশফিকুর রহিম, মাহমুদউল্লাহ রিয়াদ, নাসির হোসেন, আরাফাত সানী, আল-আমিন হোসেন ও তাসকিন আহমেদ।    



354845,370662
'ছোট পারমাণবিক অস্ত্র আছে উত্তর কোরিয়ার হাতে'
বিশ্ব সংবাদ
প্রকাশ : ০৯ মার্চ ২০১৬, ১৭:০৮
 উত্তর কোরিয়ার নেতা কিম জং-উন দাবি করেছেন, তার দেশের বিজ্ঞানীরা ব্যালিস্টিক ক্ষেপণাস্ত্রে বসানো যায় এমন ছোট পারমাণবিক ওয়ারহেড তৈরি করেছেন।   বুধবার রাষ্ট্রীয় গণমাধ্যমে প্রকাশিত ছবিতে এরকম একটি ছোট বোমার পাশে উত্তর কোরিয়ার নেতাকে দাঁড়িয়ে থাকতে দেখা যায়। তবে ছবিতে দেখা গেলেও কোন নিরপেক্ষ সূত্র থেকে এমন অস্ত্র থাকার সত্যতা নিশ্চিত হওয়া যায়নি।   সম্প্রতি যুক্তরাষ্ট্র ও দক্ষিণ কোরিয়ায় নির্বিচারে পারমাণবিক বোমা মারার হুমকি দিয়েছিলেন কিম জং উন। ওয়াশিংটন ও সিউল এ যাবৎ সবচেয়ে বড় বার্ষিক সামরিক মহড়া শুরুর পর পিয়ংইয়ং থেকে হুমকি দেয়া হয়। IMG0 উ. কোরিয়ার নেতা কিম বুধবার একটি পারমাণবিক স্থাপনা পরিদর্শনের সময় ছোট ওয়ারহেড তৈরির দাবি করেন। কিমের উদ্ধৃতি দিয়ে রাষ্ট্রীয় সংবাদ সংস্থা কেসিএনের খবরে বলা হয়েছে, ব্যালিস্টিক ক্ষেপণাস্ত্রে খাপ খায় এমন পারমাণবিক ওয়ারহেড উ. কোরিয়া তৈরি করেছে। সূত্র: এএফপি



